CHAKRUOK 1

Chuech piny kod dhano

1Kar chakruok, Nyasaye nochueyo polo gi piny. 2Piny ne onge kido, kendo
gimoro ne onge e iye. Mudho mandiwa noimo ataro mang’ongo, kendo Roho
mar Nyasaye ne wuotho ewi ataro. 3Eka Nyasaye nowacho niya, "Ler mondo
obedie." Mi ler nobetie. 4Nyasaye noneno ni ler ber, mi ne opoge oa kuom
mudho. 5Nochako ler ni, Odiechieng’, to mudho nochako ni Otieno. Piny
noyuso kendo noru, mi mano nodoko chieng’ mokwongo.

6 Eka Nyasaye nowacho niya, "Gima pogo pi diriyo mondo obedie." 7Kuom
mano, Nyasaye nochweyo gima nopogo pi mamalo gi pi mapiny, mi nobedo
kamano. 8Gima nopogo pino nochako ni, Polo. Piny noyuso kendo noru, mi
mano nodoko odiechieng’ mar ariyo.

9Bang’ mano, Nyasaye nowacho niya, "Pi manie bwo polo mondo ochokre
kanyachiel, mondo lowo motwo onen." Mi nobedo kamano. 10Nochako lowo
motwo ni, Piny, to pi mane ochokore ne ochako ni, Nam, noneno ni gima
nosetimo ber. 11Eka nowacho niya, "Gik moko kaka buya gi cham kod kit
yien duto ma nyago olemo, mondo otwi e lowo." Kamano 12gik moko kaka
cham kod kit yien duto manyago olemo notwi e lowo, mi Nyasaye noneno ni
gima nosetimo ber. 13Piny noyuso kendo noru, mi mano nodoko chieng’ mar
adek.

14Bang’e Nyasaye nowacho niya, "Gik marieny mondo obed e polo, mondo
opog odiechieng’ gi otieno, mondo onyis ndalo mitimoe sewni, kod
chakruok chwiri gi opon kod higni. 15Ginirieny e kor polo, mondo gikel
ler e piny." Kamano, 16Nyasaye nochweyo gik marieny ariyo madongo mondo
orit odiechieng’, kod otieno. Mane rito odiechieng’ ne duong’ moloyo
mane rito otieno. Sulue bende nochueyo. 17Noketo gik marieny e polo
mondo okel ler ni piny, 18kendo mondo orit odiechieng’ kod otieno, ka
gipogo ler kuom mudho. Nyasaye noneno ni gima nosetimo ber. 19Piny
noyuso kendo noru, mi mano nodoko chieng’ mar ang’wen.

20Bang’e Nyasaye nowacho niya, "Gik mangima mopogore opogore mondo obed
mang’eny e pi, to winy mondo ohu e kor polo." 21Kuom mano Nyasaye
nochueyo rech madongo mae nam, gi gimoro amora modak e pi, kod kit winy
duto, mi noneno ni gima nosetimo ber. 22Eka noguedhogi kowacho niya,
"Gik moko duto manie pi mondo onywolre, kendo opong’ nam. Winy bende
mondo omedre." 23Piny noyuso kendo noru, mi mano nodoko chieng’ mar
abich.

24Bang’e Nyasaye nowacho niya, "Gik mangima kaka jamni gi le kod gik
mamol, mondo onywolre e piny." Mi nobedo kamano. 25Mano e kaka nochueyo
jamni kod gik mamol duto. Mi noneno ni gima nosetimo ber.

26 Eka Nyasaye nowacho niya, "Koro wachue dhano e kido machal kodwa.
Enobed gi teko kuom rech gi winy gi jamni kod gik mamol duto." 27Kamano
Nyasaye nochueyo dhano e kido machal kode. Nochueyogi dichwo gi dhako,
28mi noguedhogi, kowachonigi niya, "Beduru gi nyithindo mang’eny, kendo
upong’ piny." 29Nyasaye nomedo wacho ni dhano niya, "In amiyi cham kod
olembe duto mondo obed chiembi, 30to le gi winy kod gik mamol duto, to
amiyo oboke mondo ocham." Mi nobedo kamano. 31Eka Nyasaye nong’iyo gik
moko duto mane osechueyo, kendo noneno ni gibeyo ahinya. Piny noyuso
kendo noru, mi mano nodoko chieng’ mar auchiel.

Chakruok 2

1Kamano Ruoth Nyasaye notieko chueyo polo gi piny kod gik moko duto
mantie. 2Chieng’ mar auchiel Nyasaye notieko gik moko duto mane otimo,
eka noweyo tijene duto mi oyueyo chieng’ mar abiriyo. 3Noguedho chieng’
mar abiriyo, kendo nowale mondo obed maler, nikech chieng’no ema
noyueyoe bang’ chueyo gik moko duto. 4Mano e kaka nochue polo gi piny.

E kinde mane Ruoth Nyasaye chueyo polo gi piny, 5ne onge buya kata yien
motwi e lowo, nikech ne pok ooro koth e piny, to bende ne onge dhano
mane nyalo pure. 6To kata obedo ni koth ne onge kamano, pi ne wuok e
lowo, kendo ne miyo piny bedo mangich.

7 Eka Ruoth Nyasaye nokawo lowo monywaso, kendo ochweyogo dhano. Nokudho
much ngima e um dhano, mi dhano nobedo gi ngima.

Puoth Eden

8Bang’e Ruoth Nyasaye noloso puodho e Eden, yo wuokchieng’, mi oketoe
dhano mane osechueyo. 9Nomiyo yien mopogore opogore odongo e puodhono,
ma moko lombo wang’, kendo moko nyago olemo michamo. To yath manyago
olemb ngima, kod mago manyago olemo ma nyiso ber gi rach, noke toe e
dier puodho.

10Aora moro ne mol e puodhono, kawuok Eden, mondo omiye ng’ich, kendo
bang’ wuok e puodho nopogore, mobedo aore ang’wen. 11Aora mokwongo
iluongo ni, Pishon. En e aora molworo piny Havila, 12kuma dhahabu maber
kod duogo miluongo ni bedelium, gi kite ma nengogi tek miluongo ni
oniks, yudoree. 13Aora mar ariyo iluongo ni Gihon, mamol kolworo piny
Kush duto. 14Aora mar adek iluongo ni Tigris, mamol yo wuokchieng’ mar
Asuria. Aora mar ang’wen to iluongo ni Yufrate.

15Eka Ruoth Nyasaye nokawo dhano, moketo e puoth Eden mondo opure kendo
orite. 16Nowachone niya, "Oyieni chamo olemb yien duto manie puodho
17mak mana olemo manyiso ber gi rach ema kik icham, nikech chieng’
michame to initho."

18Ruoth Nyasaye nowacho niya, "Ok ber ka dhano obet kende. Omiyo abiro
miye ng’ama konye." 19Kuom mano, nokawo lowo, mochueyogo le mae thim kod
winy duto, mi nokelogi ni dhano mondo ochakgi nying’, kendo nying’ mane
dhano omiyo moro ka moro ema nobedo nyinge. 20Kamano Adam nomiyo jamni
gi le mae thim kod winy duto nyinggi, to ne pod onge ng’ama konye kata
madak kode.

21Kuom mano, Ruoth Nyasaye nomiyo nindo matut otero Adam, kendo kane
onindo, Nyasaye nogolo ng’etne achiel, mi nochako odino kama nogoloe
ng’edno. 22Eka noloso dhako gi ng’edno, mokele ir Adam. 23Mi Adam
nowacho niya,

"Thoo! ma e kita,

chogo moa kuom choka,

ringruok moa kuom ringra.

Ibiro luonge ni ‘Dhako’,

nikech noa kuom dhano."

24 Ma e momiyo ng’ato weyo wuon gi min, to padore kuom chiege, kendo
gidoko ringruok achiel.

25Giduto ne gin duge, to kata kamano ne ok gineno ka gin gi wichkuot.

Chakruok 3

Dhano odonjo e richo

1 Thuol ne riek moloyo le duto mane Ruoth Nyasaye osechueyo. Nopenjo
dhako niya, "Bende en adieri ni Nyasaye nowacho ni kik ucham olemb yath
moro amora manie puodhoni?" 2Dhako nodwoke niya, "Wanyalo chamo olemb
yien duto manie puodho, 3to mak mana olemb yath manie dier puodho ema ok
wanyal chamo. Nyasaye nokwerowa ni kik wacham olemb yadhno, kendo kik
wamule, nimar kwatimo kamano, to wanatho." 4Thuol nodwoke niya, "Ngang’!
Ok unutho. 5Nyasaye nowacho kamano nikech ong’eyo ni ka uchame to wang’u
noyepi, mi unubed machal kode, kendo unung’e ber gi rach."

6Dhako noneno ni olemb yadhno ber chamo, kendo lombo wang’, mi noparo
kaka onyalo miyo ng’ato doko mariek. Kuom mano, nopono olembe moko
mochamo. Chwore bende nomiyo moko, mochamo. 7Kane gisechamo olembego
wengegi noyepo mi ne gifwenyo ni gin duge. Omiyo ne gitwang’o oboke, mi
gigeng’orego.

8Adam gi chiege nowinjo Ruoth Nyasaye kawuotho e puodho kar ang’ich
welo, mi ne gipondone e yien manie puodho. 9To Ruoth Nyasaye noluongo
Adam, mopenje niya, "In kanye?" 10Adam nodwoke niya, "Aye awinjo
kiwuotho e puodho, to luoro nomaka, mi apondo, nikech an duk." 11Nyasaye
nopenje niya, "Nga’ monyisi ni in duk? Koso isechamo olemo mane akweri
ni kik icham?" 12To Adam nodwoke niya, "Dhako mane imiya mondo okonya,
ema nomiya olemo mondo acham, mi nachamo." 13Eka Ruoth Nyasaye nopenjo
dhako ni, "Ang’o momiyo nitimo kamano?" Nodwoke niya, "Thuol ema
nowuonda, machamo olemono."

14Eka Ruoth Nyasaye nowacho ni thuol niya,

"Gima isetimoni,

omiyo okuong’i moloyo jamni duto,

kendo moloyo le duto.

Inilag gi bund iyi,

kendo inicham lowo,

ndalo duto mag ngimani.

15 Anaket sigu e kindi gi dhako,

kendo e kind kothi gi kothe.

Nyikwaye noto wiyi,

to in nika ofunj tiendgi."

16Eka nowacho ni dhako niya,

"Anamedni chandruok ka in gi ich,

kendo muoch nokayi kinyuol.

Kata kamano inigomb mondo ibed gi chwori,

to enobed ng’ama chiki."

17 Eka Nyasaye nowacho ni Adam niya,

"Okuong’ lowo nikech in,

nimar niwinjo gima chiegi nowachoni,

michamo olemo mane akweri ni kik icham.

Koro inibed kitiyo matek,

kuom ngimani duto,

mondo lowo onyagni chiemo.

18Enonyagni kuthe gi riegni kod buya,

kendo inicham mana alote mae thim.

19Inicham kuon gi luya, nyaka idog e lowo,

nikech kanyo ema ne ogolie.

In lowo,

kendo lowo ema nidogie."

20Adam nochako chiege ni Hawa, nikech ne en min ji duto. 21Ruoth Nyasaye
noloso ni Adam gi chiege lewni mag pien, morwakogigo.

22 Eka Ruoth Nyasaye nowacho niya, "Koro dhano osedoko machal kodwa,
nikech oseng’eyo ber gi rach. Kik yiene mondo ocham olemb yadh ngima,
nimar dipo kobet mangima nyaka chieng’." 23Kuom mano, Ruoth Nyasaye
noriembe e puoth Eden, motere mondo odhi opur lowo mane osechweyego.

24Kamano noriembo dhano, mi noketo gik moko machalo gi malaika miluongo
ni kerubi kaachiel gi ligangla mamil kendo rundore koni gi koni, yo
wuokchieng’ mar puoth Eden, mondo ogeng’ ni ji madwaro dhi but yath mar
ngima.

Chakruok 4

Kain kod Habil

1Adam noriwore gi Hawa chiege, mi Hawa nomako ich, monywolo Kain. Eka
nowacho niya, "Aseyudo wuowi kuom ng’wono mar Ruoth Nyasaye." 2Bang’e
nonywolo Habil omin Kain. Habil nodoko jakwath, to Kain nodoko japur.

3Chieng’ moro Kain nokelo cham moko ma nosekayo e puothe, mochiwo ni
Ruoth Nyasaye. 4Habil bende nokelo jambe ma nokwong nywol. Noyang’o
mochiwo bochegi ni Ruoth Nyasaye. Ruoth Nyasaye nobedo mamor gi Habil
kod chiwone, 5to nodagi Kain kod chiwone. Omiyo mirima nomako Kain,
mokecho ahinya. 6Ruoth Nyasaye nopenje niya, "Ang’o momiyo ikecho, kendo
wang’i ojuol? 7Kitimo maber, donge diyieni? To kitimo marach, to richo
okichore e dhoodi, mondo oloyi. To in nyaka item matek mondo iloye."

8 Kain nowacho ni Habil omin mare ni mondo gidhi giba, to ka ne gisedhi
e thim kuma bor gi dala, nogoyo Habil monego. 9Bang’e Ruoth Nyasaye
nopenje niya, "Ere Habil owadu?" Kain nodwoke niya, "Ok ang’eyo. An
jakwadhe ma dang’e kuma entie?" 10Ruoth Nyasaye nopenje kendo niya,
"Ang’o misetimoni? Winji! Remb owadu misechuero ywakna e lowo. 11Omiyo
koro in ng’ama okuong’, kendo oriemb e lowo ma nong’amo dhoge, momadho
remb owadu misechwerono. 12Chakre tinende, kipuro lowo, to ok nonyagni
cham, kendo inibed jabayo ma onge gi kar dakne e piny ka." 13Kain
nodwoko Ruoth Nyasaye niya, "Isemiya kum mohinga. 14Iseriemba e nyimi,
kendo e lowoni. Anabed jabayo ma onge kama odakie e pinyni, kendo ng’ato
ang’ata moyuda nyalo nega." 15To Ruoth Nysaye nodwoke niya, "Ooyo, ng’at
monego Kain nochulne kuor nyadibiriyo." Omiyo Ruoth Nyasaye noketo kido
moro kuom Kain ni mondo ng’at ang’ata moromo kode kik nege. 16Eka Kain
noa e nyim Ruoth Nyasaye, modhi odak e piny miluongo ni Nod, yo
wuokchieng’ mar Eden.

Nyikwa Kain

17Kain noriwore gi chiege, mi chiege nomako ich, monywolo Enoka. Eka
Kain nogero dala maduong’ mochako Enoka wuode. 18Enoka nonywolo Irad, to
Irad nonywolo Mehujael. Mehujael nonywolo Methushael, to Methushael
nonywolo Lamek.

19Lamek nokendo mon ariyo, ma nyinggi Ada gi Zila. 20Ada nonywolo Jabal
mane kwar jokwath modak e hema. 21Ne en gi owadgi ma nyinge Jubal, mane
kwar joma goyo thum gi asili. 22To Zila chi Lameck machielo nonywolo
Tubal-Kain, mane kwar jotheth mula gi nyinyo. Ne en gi nyamin mare ma
nyinge Naama.

23Lameck nowacho ni monde niya,

"Ada gi Zila, winjuru dwonda.

Monda, winjuru gima adwaro wacho.

Asenego ng’ato nikech nohinya.

Asenego wuowi nikech nogoya.

24Ng’at ma nohiny Kain,

nochulne kuor nyadibiriyo,

to ng’at ma chieng’ nohinya,

nochulne kuor nyadi piero abiriyo gabiriyo!"

Nyikwa Seth

25Adam nochako oriwore gi chiege, mi chiege nonywolo wuowi moro, mochako
ni Seth, (tiende ni, mich,) nikech Nyasaye nosemiye wuowino kar Habil
mane Kain onego. 26Seth bende nonywolo wuowi mochako ni Enos. E kindeno
ema ne ji ochako luongoe Nyasaye ni Jehova ka gilame.

Chakruok 5

Nyikwa Adam

(1 Weche mag Ndalo 1.1-4)

1 Ma e kaka ochan tienge mag nyikwa Adam: Kane Nyasaye ochueyo dhano
machal kode owuon. 2Nochueyogi dichwo gi dhako, kendo chieng’no ema
noguedhogie, mochakogi ni, ‘Dhano’.

3Adam ne jahigni mia achiel gi piero adek kane onywolo wuowi machal
kode, mochako ni Seth. 4Bang’ mano, Adam nochako odak kuom higni mia
aboro, kendo nomedo nywolo nyithindo moko. 5Notho ka en jahigni mia
ochiko gi piero adek.

6Seth ne jahigni mia achiel gabich kane onywolo Enos wuode. 7Bang’e
nochako odak kuom higni mia aboro gi apar gabich, kendo nomedo nywolo
nyithindo moko. 8Notho ka en jahigni mia ochiko gi apar gariyo.

9Enos ne jahigni piero ochiko kane onywolo Kenan wuode. 10Bang’e nochako
odak kuom higni mia aboro gi apar gabich, kendo nomedo nywolo nyithindo
moko. 11Notho ka en jahigni mia ochiko gabich.

12Kenan ne jahigni piero abiriyo kane onywolo Mahalalel wuode. 13Bang’e
nochako odak kuom higni mia aboro, kendo nomedo nywolo nyithindo moko.
14Notho ka ne en jahigni mia ochiko gi apar.

15Mahalalel ne jahigni piero auchiel gabich kane onywolo Jared wuode.
16Bang’e nochako odak kuom higni mia aboro, kendo nomedo nywolo
nyithindo moko. 17Notho ka en jahigni mia aboro gi piero ochiko gabich.

18Jared ne jahigni mia achiel gi piero auchiel gariyo kane onywolo Enoka
wuode. 19Bang’e nochako odak kuom higni mia aboro, kendo nomedo nywolo
nyithindo moko, 20nyaka nodoko jahigni mia ochiko gi piero auchiel
gariyo.

21Enoka ne jahigni piero auchiel gabich kane onywolo Methusela wuode.
22Bang’e nowuotho gi Nyasaye kuom higni mia adek, kendo nomedo nywolo
nyithindo moko, 23nyaka nodoko jahigni mia adek gi piero auchiel gabich.
24Bang’ wuotho gi Nyasaye kamano, ne ok ochak onene kendo, nikech
Nyasaye nokawe.

25Methusela ne jahigni mia achiel gi piero aboro gabiriyo kane onywolo
Lameck wuode. 26Bang’e nochako odak kuom higni mia abiriyo gi piero
aboro gariyo, kendo nomedo nywolo nyithindo moko. 27Notho ka ne en
jahigni mia ochiko gi piero auchiel gochiko.

28Lameck ne jahigni mia achiel gi piero aboro gariyo kane onywolo wuowi.
29Nowacho niya, "Wuowini nodwog chunywa kuom tich matek moseket kuomwa
nikech kuong’ ma Ruoth Nyasaye osekuong’ogo lowo." Kuom mano nochake ni
Nowa. 30Bang’e nochako odak kuom higni mia abich gi piero ochiko gabich.
31Notho ka en jahigni mia abiriyo gi piero abiriyo gabiriyo.

32Kane Nowa osedoko jahigni mia abich, nonywolo yawuote adek, ma nyinggi
Shem gi Ham kod Jafeth.

Chakruok 6

Richo dhano

1 Kane ji ochako medore e piny, kendo nywolo nyiri, 2yawuot Nyasaye
noneno ni nyi dhano beyo, omiyo ng’ato ka ng’ato nokendo nyako mohero
kuomgi. 3Eka Ruoth Nyasaye nowacho niya, "Mucha ma chiwo ngima ok nodag
e chuny dhano nyaka chieng’, nikech dhano en mana ringruok matow. Chakre
tinendeni, onge ng’ama nodag moloyo higni mia achiel gi piero ariyo."

4 E ndalogo kod ndalo moluwo mano, na nitie joma rabede miwuoro e piny,
mane nyi dhano kod yawuot Nyasaye onywolo. Jogo ne thuondi kendo ne joma
nigi huma e ndalo machon-go.

5 Kane Ruoth Nyasaye oneno ni dhano osetimo richo mang’eny e piny, kendo
chunye gombo mana timo richo pile, 6noparo ni kara ne ok owinjore ochue
dhano, kendo kete e piny. Omiyo chunye nodoko malit ahinya, 7mowacho
niya, "Abiro nego ji duto ma asechueyo kamoro amora ma gintie, kaachiel
gi le kod winy bende, nikech daber ka dine ok achueyogi." 8To Nowa e
mane Ruoth Nyasaye morgo.

Nowa ohondho yie

9 Ma e sigand Nowa: Nowa ne en ng’at makare. En kende ema ne oonge gi
ketho e ndalogo, kendo nowuotho gi Nyasaye. 10Ne en kod yawuowi adek ma
nyinggi Shem gi Ham kod Jafeth.

11Nyasaye noneno ni piny duto osekethore, kendo opong’ gi timbe mahundu.
12Noneno ni piny duto osenjawni, nikech ji duto nodak e richo. 13Eka
nowacho ni Nowa niya, "Asechano ni mondo atiek dhano. Abiro negogi duto,
nikech piny opong’ gi timbegi maricho. 14Omiyo los yie gi yien mabeyo,
kipogo iye udi, kendo imwone gi odok oko gi iye. 15Borne mondo obed mita
mia ariyo, to lachne mita piero adek, tutne to mita piero ariyo. 16Ketne
tado, kiweyo thuolo moromo nus mita e kind tado kod kore. Bende ketne
dhoot, kendo ipog iye gorofa adek.

17"Abiro kelo pi e piny mondo oneg gik mangima duto. Gimoro amora manie
piny biro tho, 18to mak mana in ema natim kodi singruok. Inidonj e yieno
gi chiegi kod yawuoti gi mondgi, 19kendo inikaw le ma dichwo gi madhako
kuom kit le duto, mondo ires ngimagi. 20Kuom kido duto mag winy gi mag
le kod gik mamol, ariyo ariyo nodonj kodi e yie, mondo ores ngimagi.
21Kaw kit chiemo duto, ikan mondo obed chiembu kod chiemb gik man obed
kodigo." 22Nowa notimo gik moko duto mane Nyasaye ochike.

Chakruok 7

Pi oimo piny

1Ruoth Nyasaye nowacho ni Nowa niya, "Donj e yie kod joodi duto, nikech
aseneno ni in kendi e ng’at makare e nyima kuom ji duto manie piny. 2Kaw
le michamo machwo abiriyo gi mamon abiriyo, kod ma ok cham ariyo ariyo,
3kaachiel gi kit winy, machwo abiriyo gi mamon abiriyo, mondo kik kitgi
rum e piny. 4Bang’ ndalo abiriyo abiro kelo koth e piny kuom ndalo piero
ang’wen, odiechieng’ gotieno, mi anatiek gik moko duto mangima
masechweyo." 5Nowa notimo gik moko duto mane Ruoth Nyasaye ochike.

6Nowa ne jahigni mia auchiel kane pi opong’o piny. 7Nodonjo e yie gi
chiege kod yawuote gi mond yawuote mondo gikwo. 8Le ka le ma dichwo gi
madhako, michamo kod ma ok cham, kaachiel gi winy kod gik mamol 9ariyo
ariyo bende nodonjo kode e yie, kaka Nyasaye nochike. 10To bang’ ndalo
abiriyo pi nochako pong’o piny.

11 Due apar gabiriyo, due mar ariyo, kane Nowa jahigni mia auchiel,
sokni duto moa e nam mang’ongo manie bwo piny nomuoch, kendo dirise duto
mag polo noyawore, 12mi koth nochue e piny kuom ndalo piero ang’wen,
odiechieng’ gotieno. 13Odiechiengno ema Nowa gi chiege kod yawuote adek
ma nyinggi Ham gi Seth kod Jafeth, kaachiel gi mondgi, nodonjo e yie,
14kod kit gik moko duto, kaka le gi jamni gi gik mamol kod winy.
15Kamano Nowa nodonjo e yie gi gik mangima ariyo ariyo, ma dichwo gi
madhako 16kaka Nyasaye nochike. Eka Ruoth Nyasaye nolorone dhoot.

17Piny notimo ataro kuom ndalo piero ang’wen, kendo yie ne lewore e wi
pi. 18Bang’e pi nomedore, kendo yie nosiko ka kwang’. 19Pi nogingore
malich, moimo gode maboyo duto. 20Kane oseimo godego, nomedo gingore
maromo mita abiriyo. 21Ji duto notho, kaaachiel gi gik mangima dutoi
manie piny, kaka winy gi jamni gi le kod gik mamol. 22Kamano gik moko
duto mangima manie piny notho. 23Nyasaye ema notieko gik mangimago duto.
Dhano gi jamni gi le kod winy, duto notho e piny ngima. Nowa kende gi
joma ne ni kode e yie ema nokwo.

Pi mane oimo piny oduono

24Kane pi osemedo pong’o piny kuom ndalo mia achiel gi piero abich,

Chakruok 8

1Nyasaye noparo Nowa kaachiel gi le kod jamni mane en go e yie omiyo
notugo yamo okudho e piny, mi pi nochako duono. 2Sokni moa e nam
mang’ongo manie bwo piny nodinore, kendo dirise mag polo nolor, mi koth
nochok. 3Pi noduono mos mos, kendo bang’ ndalo mia achiel gi piero abich
nodok chien. 4Chieng’ due apar gabiriyo, due mar abiriyo, yie nomoko e
wi got moro e piny Ararat. 5Pi to nomedo mana duono nyaka due mar apar.
To chieng’ mokwongo mar due mar aparno, wi gode nochako limbo.

6Bang’ ndalo piero angwen, Nowa noyawo dirisa mar yie mane oloso, 7kendo
nooro agak mondo ong’ego ka pi osedok chien, to agak nohuyo e kor polo
nyaka piny notwo. 8Bang’ ndalo abiriyo, nooro akuru mondo ong’ego ka
koro pi osedok chien. 9To ne onge kama akuru nyalo piyoe, nikech pi ne
pod oimo piny duto, omiyo noduogo ir Nowa e yie. Kuom mano Nowa norieyo
bade oko mogame, kendo odwoke ei yie. 10Norito kuom ndalo abiriyo eka
nochako ooro akuruno. 11Kane akuru oduogo godhiambo, noting’o pot
zeituni e dhoge. Mano nonyiso Nowa ni kare pi osemedo dok chien.
12Norito kendo kuom ndalo abiriyo moko, eka nochako ooro akuruno, to
koro akuru ne ok ochako oduogo e yie kendo.

13Chieng’ due achiel, due mokwongo e higa mane Nowa odokoe jahigni mia
auchiel gachiel, pi norumo, kendo kane Nowa oelo wi yie, nong’iyo oko,
noyudo ka piny otwo. 14To chieng’ due piero ariyo gabiriyo, due mar
ariyo, ema piny duto notwoe chuth.

15Eka Nyasaye nowacho ni Nowa niya, 16"Wuog e yie gi chiegi kod yawuoti
kod mondgi. 17Le gi winy kod gik mamol duto bende igol oko, mondo
ginywolre, gipong’ piny." 18Omiyo Nowa nowuok e yie gi chiege kod
yawuote gi mond yawuote. 19Le duto gi jamni duto kod winy duto, gi
gimoro amora mamol e lowo, bende nowuok e yie ka kit gimoro ka gimoro
luwore kendgi.

20Eka Nowa nogero ni Ruoth Nyasaye kendo-mar-misango, mi nokawo kit le
ka le michamo kod kit winyo ka winyo michamo, motimogo ni Ruoth Nyasaye
misango miwang’o pep. 21Kane Ruoth Nyasaye owinjo suya mamit, nowacho e
chunye niya, "Timbe dhano ok nomi akuong’ piny kendo, nikech aneno ni
paro mag dhano richo, chakre nywolne. Bende ok nachak atiek gik mangima
kaka asetimoni."

22"Chuoyo gi keyo,

koyo gi liet,

oro gi chwiri,

kod odiechieng’ gi otieno,

ok nobed maonge

nyaka chop giko piny."

Chakruok 9

Singruok ma Nyasaye otimo gi Nowa

1 Nyasaye noguedho Nowa gi yawuote, mowacho nigi niya, "Medreuru mondo
upong’ piny. 2Le duto mae piny, kod winy duto mae polo, gi gik moko duto
mamol e lowo, kaachiel gi rech mae nam, noluoru, kendo aketogi e luetu.
3Gimoro amora man gi ngima, kendo mawuotho, nobed chiembu. Kaka ne
amiyou alote, e kaka koro amiyou gigo duto. 4To mak mana ni kik ucham
gimoro mapok rembe ochuer piny, nikech remo e ngima. 5Ka remb dhano
ochuer, to nachul kuor, bed le, kata dhano wadgi, ema onege."

6 "Ng’at monego dhano,

en bende nyaka nege,

nikech Nyasaye nochueyo dhano

e kite owuon.

7 To un, medreuru mondo upong’ piny duto kendo uriti."

8Nyasaye nomedo wacho ni Nowa gi yawuote niya, 9"Koro atimo kodu
singruok, kaachiel gi nyikwau, 10kod gik mangima duto man kodu bende,
kaka winy gi jamni gi le kod gimoro amora mosewuok e yie. 11Singruok
matimo kodu e ma: Onge chieng’ moro kendo, ma pi nokethie piny gi gik
mangima mantie."

12Eka Nyasaye nowacho kendo niya, "Koro aketo lihudu mara e boche polo,
mondo obed ranyisi mar singruok ma asetimo kodu kaachiel gi gik moko
duto mangima. 13Enobed ranyisi mar singruok masetimo ni piny duto.
14Kinde moro amora ma amiyoe piny odudo, mi lihudu ochung’ e boche polo,
15to anapar singruok masetimo kodu kaachiel gi le duto ni pi ok nochak
oketh gik mangima duto. 16Ka lihudu ochung’ e boche polo, to anane,
kendo anapar singruokna mosiko e kinda kod gik mangima duto manie piny."
17Nowacho ni Nowa niya, "Mano e ranyisi mar singruok matimo ni gik
mangima duto manie piny."

Nowa gi yawuote

18Yawuot Nowa manowuok e yiego ne gin Shem gi Ham kod Jafeth. Ham ne
wuon Kanaan, 19Yawuot Nowa adekgi ema nobedo kwere ji duto manie piny
ngima.

20Nowa ne en japur, kendo en ema nokwongo pidho mzabibu, mi olosogo
divai. 21Nomadho divai momer, monindo duk e hembe. 22To Ham wuon Kanaan
noneno dug wuon, mi nodhi onyiso owetene ariyo mane ni oko. 23Kane Shem
gi Jafeth owinjo wachno, ne gikawo nanga, mi giketo e gokgi, kendo ne
giwuotho gi kang’egi, mi giumo dug wuon-gi. Ne giloko wigi mondo kik
gine duge. 24Kane Nowa ochiew bang’ mer, kendo ne ofwenyo gima ne wuode
matin otimone, 25nowacho niya,

"Okwong’ Kanaan,

kendo obed misumba

owetene."

26Eka nomedo wacho niya

"Ruoth Nyasaye oguedh hemb Shem,

to Kanaan obed misumba Shem

27Nyasaye mondo omed Jafeth,

kendo nyikwaye mondo odag gi joka Shem.

To Kanaan obed misumba Jafeth."

28Kane pi oseketho piny, Nowa nochako odak kendo kuom higni mia adek,
29eka notho kane en jahigni mia ochiko gi piero abich.

Chakruok 10

Nyikwa yawuot Nowa

(1 Weche mag Ndalo 1.5-23)

1Nyikwa Nowa mane yawuote ma Shem gi Ham kod Jafeth onywolo kane pi
oseketho piny e magi:

2Jafeth nonywolo Gomer gi Magog gi Madai gi Javan gi Tubal gi Meshak kod
Tiras. 3To Gomer nonywolo Ashkenaz gi Rifeth kod Togarma. 4Javan
nonywolo Elisha gi Tarshish gi Kitim kod jo-Rodan. 5Kuomgi ema ogendni
modak e dho nembe kod chulni nojakoree kadhi e pinjegi giwegi, kuma
dhoot ka dhoot, kendo oganda ka oganda wachoe dhogi.

6Ham nonywolo Kush gi Misri gi Put kod Kanaan. 7To Kush nonywolo Seba gi
Havila gi Sabta gi Raama kod Sabteka. To Raama nonywolo Sheba gi Dedan.
8Kush ne wuon Nimrod bende. Nimrod ema nokwongo bet ruoth e piny. 9Ne en
jadwar maratego e nyim Ruoth Nyasaye. Mano emomiyo ipako ng’ato ni
"Jadwar maratego e nyim Ruoth Nyasaye ka Nimrod." 10Piny Nimrod mokwongo
noting’o Babel gi Erek kod Akad. Miego duto ne nie piny Shinar. 11Nodar
kuno, modhi e piny Ashur, kuma nogeroe Nineve gi Rehobothir gi Kala
12kod Resen, dala maduong’ manie kind Nineve gi Kala. 13Nyikwa Misri ne
gin jo-Lud gi jo-Anam gi jo-Lehab gi jo-Naftu 14gi jo-Pathrus gi
jo-Kaslu kod jo-Kaftor ma jo-Filistia nowuok kuomgi. 15Kanaan nonywolo
yawuowi ariyo. Ne gin Sidon, ma wuode ma kayo, kod Heth. 16Nyikwaye ne
gin jo-Jebus gi jo-Amor gi jo-Girgash 17gi jo-Hivi gi jo-Harki gi
jo-Sini 18gi jo-Zemar kod jo-Hamath. 19Bang’e dhout jo-Kanaan nolandore,
mi tong’ pinygi nochakore Sidon kochomo Gerar nyaka Gaza, kendo nokadho
Sodom gi Gomora mochopo Adma gi Zeboim nyaka Lasha. 20Mago e nyikwa Ham,
koluwore gi dhoutgi kod pinjegi, ka dhoot ka dhoot wacho dhogi giwegi.

21Shem mane kwar jo-Eber kod mane owadgi Jafeth maduong’, bende ne nigi
nyithindo. 22Nonywolo Elam gi Ashur gi Arpaksad gi Lud kod Aram. 23To
Aram nonywolo Huz gi Hul gi Gether kod Mash. 24Arpaksad nonywolo Shela,
to Shela nonywolo Eber. 25Eber nonywolo yawuowi ariyo; wuode makayo
nochak ni Peleg, nikech e ndalone ema nopogie piny, to owadgi ne nyinge
Joktan. 26Joktan nonywolo Almodad gi Shelef gi Hazamoth gi Jera, 27gi
Hadoram gi Huzal gi Dikla 28gi Obal gi Abimael gi Sheba 29gi Ofir gi
Havila kod Jobad. Jogo duto ne joka Joktan. 30Pinygi nochakore Mesha
kochomo Shefar nyaka gode man yo wuok chieng’. 31Mago e nyikwa Shem,
kaluwore gi dhoutgi kod pinjegi, to dhoot ka dhoot wacho dhogi giwegi.

32Giduto ne gin dhout yawuot Nowa, kaluwore gi anywolagi kod pinjegi,
kendo gin ema ne ginywolo ogendini mopogore opogore mae piny bang’
ataro.

Chakruok 11

Gorofa mabor man Babel

1E kinde mokwongo ji duto mae piny ne wacho mana dhok achiel, kendo ne
gikonyore gi weche machal. 2Kane giwuotho e yo wuok chieng’, ne gichopo
e pap manie piny Shinar, mi ne gidak kuno. 3Bang’e ne giporo wach niya,
"Walosuru matafari kendo wawang’gi mochiek." Ne gikonyore gi matafari
kar kite, kendo lam kar simit kuom gedo. 4Bang’e ne giwacho niya, "Koro
wageruru dala maduong’ man gi gorofa mabor mochopo nyaka e polo, mondo
walos nyingwa, kik wabed ji moke e kor piny."

5Eka Ruoth Nyasaye nolor piny mondo one dala kod gorofa mabor mane dhano
osegero, 6mi nowacho niya, "Dhano en oganda achiel mawacho mana dhok
achiel, kendo gima osechako timoni nyiso ni onge gimoro amora ma notame
timo. 7Omiyo wadhi wapog dhogi, mondo ng’ato ka ng’ato kik winj dho
wadgi." 8Kamano Ruoth Nyasaye nokeyogi e piny duto, mi ne giweyo gero
dalano. 9Mano emomiyo iluongo dalano ni Babel, nikech kanyo ema Ruoth
Nyasaye nopogoe dho ogendini, kendo okeyogi e piny duto.

Nyikwa Shem

(1 Weche mag Ndalo 1.24-27)

10Koro magi e nyikwa Shem: Higni ariyo bang’ ataro, Shem nonywolo
Arpaksad wuode, ka en jahigni mia achiel. 11Bang’e nochako odak kuom
higni mia abich, kendo nomedo nywolo nyithindo moko.

12Arpaksad ne jahigni piero adek gabich kane onywolo Shela wuode.
13Bang’e nochako odak kuom higni mia ang’wen gabich, kendo nomedo nywolo
nyithindo moko.

14Shela ne jahigni piero adek kane onywolo Eber wuode. 15Bang’e nochako
odak kuom higni mia ang’wen gadek, kendo nomedo nywolo nyithindo moko.

16Eber ne jahigni piero adek gang’wen kane onywolo Peleg wuode. 17Bang’e
nochako odak kuom higni mia ang’wen gi piero adek kendo nomedo nywolo
nyithindo moko.

18Peleg ne jahigni piero adek kane onywolo Reu wuode. 19Bang’e nochako
odak kuom higni mia ariyo gochiko, kendo nomedo nywolo nyithindo moko.

20Reu ne jahigni piero adek gariyo kane onywolo Serug wuode. 21Bang’e
nochako odak kuom higni mia ariyo gabiriyo, kendo nomedo nywolo
nyithindo moko.

22Serug ne jahigni piero adek kane onywolo Nahor wuode. 23Bang’e nochako
odak kuom higni mia ariyo, kendo nomedo nywolo nyithindo moko.

24Nahor ne jahigni piero ariyo gochiko kane onywolo Tera wuode. 25Bang’e
nochako odak kuom higni mia achiel gi apar gochiko kendo nomedo nywolo
nyithindo moko.

26Kane Tera osedoko jahigni piero abiriyo, nonywolo Abram gi Nahor kod
Haran.

Nyikwa Tera

27Koro magi e joka Tera: Tera nonywolo Abram gi Nahor kod Haran, to
Haran nonywolo Lut. 28Haran notho e dalagi miluongo ni Hur manie piny
Kaldea, kane Tera wuon mare pod ngima. 29Abram nokendo Sarai, to Nahor
nokendo Milka nyar Haran ma wuon Iska. 30Sarai to ne migumba.

31Tera nokawo Abram wuode gi Lut nyakware maka wuode Haran, kod Sarai
chi Abram, mi ne giwuok Ur e piny Kaldea mondo gidhi e piny Kanaan. To
kane gichopo Haran, ne gidak kuno. 32Bang’e Tera notho Haran ka en
jahigni mia ariyo gabich.

Chakruok 12

Nyasaye oluongo Abram

1 Ruoth Nyasaye nowacho ni Abram niya, "Dar iwe pinyu gi wedeni kod
dhoodu, mondo idhi e piny moro ma abiro nyisi. 2Analoki oganda maduong’;
anaguedhi, kendo anami nyingi obed gi huma, mi ji nokonyre gi nyingi
kuom gueth.

3 "Anaguedh jogo ma guedhi,

to nakuong’ jogo ma kuong’i,

kendo ogendini duto mae piny nokwaya

mondo aguedhgi kaka aseguedhi."

4Omiyo Abram nochako wuoth kaka Ruoth Nyasaye nochike mi ne gidhi gi
Lut. Ne en jahigni piero abiriyo gabich kane odar Harran. 5Nokawo Sarai
chiege, gi Lut wuod owadgi, kaachiel gi mwandu duto kod wasumbni duto
mane gin go Harran, eka ne gichako wuoth madhi e piny Kanaan.

Kane gisechopo Kanaan, 6Abram nowuotho e pinyno nyaka nochopo kar lemo
man Shekem, e tiend yath mar More. E ndalogo jo-Kanaan ne pod odak e
pinyno. 7Ruoth Nyasaye nofwenyore ni Abram kanyo, mowachone niya, "Ma e
piny ma nami nyikwayi." Mi Abram nogero kendo-mar-misango kanyono ni
Ruoth Nyasaye ma nofwenyorene. 8Bang’e nodar kanyo modhi yo milambo e
piny gode man yo wuok chieng’ mar Bethel, moguro hembe e kind Bethel gi
Ai, ka Bethel ni yo podho chieng’ to Ai ni yo wuok chieng’. Kanyo bende
nogeroe kendo-mar-misango ni Ruoth Nyasaye. 9Bang’ mano nowuotho
matintin, kobworo e wuodhe mochiko piny Kanaan ma milambo.

Abram odhi e piny Misri

10To kech maduong’ nowuok e pinyno, omiyo Abram nodhi nyaka Misri, mondo
odag kuno mondi. 11Kane ochiegni chopo Misri, nowacho ni Sarai chiege
niya, "Ng’eni in dhako ma jaber, 12omiyo ka jo-Misri oneni to gibiro
wacho ni in chiega, kendo gibiro nega mondo idong’nigi. 13Emomiyo yie
inyisgi ni in nyamera, mondo kik ginega to gitimna maber nikech in."

14Kamano, kane Abram ochopo Misri, jo-Misri noneno ni chiege nigi chia
miwuoro. 15Jodong Farao, ruodh Misri, noneno Sarai, mi ne giwuoro berne
ni Farao. Eka ne gitere e od ruoth. 16Farao norito Abram maber nikech
Sarai, kendo nomiye rombe gi diek gi dhok gi kenje gi wasumbini kod
ngamia. 17To Ruoth Nyasaye nosando Farao gi joode gi tuoche madongo
nikech osekawo Sarai chi Abram. 18Kuom mano Farao noluongo Abram,
mopenje niya, "Ang’o momiyo isetimona kama? Ere gima omiyo ne ok inyisa
ni Sarai en chiegi? 19Mar ang’o niwuonda ni en nyameru, mi akawe mondo
obed chiega? Chiegi eri! Kawe mondo udhi!" 20Eka Farao nochiko joge
mondo oriemb Abram gi chiege e pinye kaachiel gi joge duto.

Chakruok 13

Abram gi Lut jopogore

1Abram noa Misri mochiko yo nyandwat nyaka piny Kanaan ma milambo, kodhi
gi chiege kod gik moko duto mane en go, Lut bende nodhi kodgi. 2To Abram
koro ne jamoko ahinya, ne en gi rombe gi diek gi dhok, kaachiel gi fedha
kod dhahabu. 3Kane oa kuno, nowuotho matintin, kobworo kochomo Bethel,
nyaka nochopo kuma nokwongo bworoe e kind Bethel gi Ai. 4Kendo ogeroe
kendo-mar-misango. Eka nolamo Ruoth Nyasaye kanyo.

5Lut mane wuotho gi Abram bende ne nigi rombe gi diek kod dhok, kaachiel
gi ji bende mane bwooro kode e hembene. 6To lek ne tin, ma ok nyal romo
gi, nikech giduto ne gin gi jamni mang’eny. 7Kuom mano dhaw nowuok e
kind jokwadh Abram gi jokwadh Lut. E kindeno jo-Kanaan gi jo-Perizi ne
pod odak e pinyno.

8Eka Abram nowacho ni Lut niya, "Wan wede; dhaw ok onego bed e kindwa
kodi, kata e kind jokwadhi gi jokwadha. 9Ber mondo wapogre. Yier bath
piny koma ihero. Kikawo koracham to abiro kawo korachwich. Kata kikawo
korachwich to abiro kawo koracham." 10Lut norango koni gi koni, moneno
ka holo mar aora Jordan nyaka Zoar nigi pi mang’eny, machal gi puoth
Ruoth Nyasaye kata ka piny Misri. (Mano notimore kane pok Ruoth Nyasaye
oketho Sodom gi Gomora.) 11Omiyo Lut noyiero holo mar Jordan duto, mi
nochomo yo wuok chieng’. Kamano e kaka ji ariyogo nopogore. 12Abram
nodong’ e piny Kanaan, to Lut nodak but Sodom e mier mae paw Jordan,
kuma noguroe hembe. 13To jo-Sodom ne joma okethore kendo ma joricho
motamore gi nono e nyim Nyasaye.

14Kane Lut gi Abram osepogore, Ruoth Nyasaye nowacho ni Abram niya,
"Ting’ wang’i gi kuma intieno, mondo ing’i yo nyandwat gi yo milambo gi
yo wuok chieng’ kod yo podho chieng’ 15nimar piny duto minenono abiro
miyi gi nyikwayi nyaka chieng’. 16Anami nyikwayi bed mang’eny mana ka
lowo mae piny. Kapo ni ng’ato nyalo kwano lowo mae piny, to kara
nyikwayi bende nokwan. 17Koro ikri mondo iwuoth kuonde duto e pinyni,
nikech amiyigo duto." 18Kuom mano, Abram nodar, modhi Hebron, kuma
noguroe hembe but yien milemoe mag Mamre. Eka nodak kanyo mogeroe
kendo-mar-misango ni Ruoth Nyasaye.

Chakruok 14

Abram oreso Lut

1Amrafel ruodh Shinar, gi Ariok ruodh Elasar, gi Kedor-laomer ruodh
Elam, kod Tidal ruodh Goyim, 2nodhi kedo kod Bera ruodh Sodom gi Birsha
ruodh Gomora, gi Shinab ruodh Adma, gi Shemeber ruodh Zeboim, kod ruodh
Bela. (Dala mar Bela iluongo bende ni Zoar) 3Ruodhi abichgo nosechoko
jolwenjgi kanyakla e holo Sidim, ma tinde pi Nam Kado oimo. 4Ne gisebedo
e bwo loch Kedor-laomer kuom higni apar gariyo, to e higa mar apar gadek
ne ging’anyo, mi giweyo bedo e bwo lochne. 5E higa mar apar gang’wen,
Kedor-laomer kod ruodhi mane oriwore kode nobiro gi jolwenjgi, kendo ne
giloyo jo-Refaim e Ashteroth-karnaim, gi jo-Zuzim e Ham, gi jo-Emim e
paw Kiriathaim, 6kod jo-Hor e gode mag Seir nyaka El-paran man but thim.
7Eka ne giduogo chien nyaka En-mishpat, ma tinde iluongo ni Kadesh, mi
gikawo piny jo-Amalek duto, kod piny jo-Amor ma nodak Hazazon-tamar.

8Bang’e ruodhi mag Sodom gi Gomora gi Adma gi Zeboim kod Bela nowuok
moriedo jolwenjgi e holo Sidim 9mondo giked gi Kedor-laomer ruodh Elam,
gi Tidal ruodh Goyim, gi Amrafel ruodh Shinar, kod Ariok ruodh Alasar.
Kamano ruodhi ang’wen nokedo gi ruodhi abich. 10To ne nitie buche
mang’eny motimo chuodho e holo Sidim kendo ruodhi mag Sodom gi Gomora
nonyumore e buchego kane gitemo ringo lweny. Ruodhi mamoko to noringo
motony e gode. 11Ruodhi ang’wen-go nopeyo jamb jo-Sodom gi mag jo-Gomora
duto, kendo ne giyako gimoro amora mane giyudo kuno. 12Lut wuod owad gi
Abram, ma nodak Sodom, bende ne gimako, mi gidhigo kaachiel gi jambe
duto.

13To ng’at moro mane otony e lwenyno nobiro ir Abram ja-Hibrania monyise
gima osetimore. E ndalogo, Abram nodak but yiend Mamre ja Amor. Mamreno
ne omin Eshkol kod Aner mane osiepe Abram. 14Kane Abram owinjo ni oseter
Lut wuod owadgi e twech, nolwongo joge mia adek gapar gaboro, kendo
nolawo ruodhigo nyaka Dan. 15Ne gimonjo wasigugo gotieno, kendo ne
giriembogi nyaka Hoba yo nyandwat mar Damaski. 16Eka Abram nodwogo jamni
duto, kaachiel gi Lut ma wuod owadgi gi jambe duto, kod mon gi jomoko
duto ma noyudo oter e twech.

Melkizedek ogwedho Abram

17Kane Abram oduogo bang riembo Kedor-laomer kod ruodh mane oriwore
kode, ruodh Sodom nobiro mondo oromne e holo Shave ma tinde iluongo ni
holo Ruoth. 18To Melkizedek mane ruodh Salem kendo jadolo mar Nyasaye
Maduong’ Moloyo nokeloni Abram chiemo gi divai kendo noguedhe, 19kowacho
niya,

"Abram!

Nyasaye Maduong’ Moloyo,

mane ochueyo polo gi piny,

mondo oguedhi.

20Wapako Nyasaye maduong’ moloyo,

mosechiwo wasiki e lweti."

Eka Abram nomiyo Melkizedek achiel kuom apar mag gik moko duto ma
noyako.

21Ruodh Sodom nowacho ni Abram niya, "Duogna joga kende, to idong’ gi
gik moko duto mane iseyako." 22To Abram nodwoke niya, "Akuong’ora gi
nying Ruoth Nyasaye, ma Nyasaye Maduong’ Moloyo, kendo ma Jachuech polo
gi piny, 23ni ok nakaw giri kata achiel, ni mar dipo ka chieng’ moro
iwacho ni, ‘An ema namiyo Abram obedo jamoko.’ 24Omiyo ok nakaw gimoro,
to mak mana gigo ma joga osechamo, kaachiel gi pok ma osiepena ma Aner
gi Eshkol kod Mamre onego yudi."

Chakruok 15

Singruok ma Nyasaye otimo gi Abram

1Bang’ wechego Ruoth Nyasaye nofwenyore ni Abram, mowacho ne niya,
"Abram, kik iluor! An okumbani, kendo pokni nobed maduong." 2To Abram
nodwoke niya, "A Ruoth Nyasaye, en ang’o minyalo miya, kapod asiko ma
onge nyathi, kendo Eliezer ja-Damaski ma misumbana ema ochung’ ka jacham
mwanduna? 3Kaka ok isemiya nyithindo, omiya achiel kuom wasumba ema
nocham mwanduna." 4Eka nochako owinjo dwond Ruoth Nyasaye, kawachone
niya, "Ng’atno ok nocham mwanduni, to wuodi minywolo ema nochamgi."
5Bang’e Ruoth Nyasaye nogole oko mowachone niya, "Ng’i malo, kendo kwan
sulwe kinyalo." Eka nomedo wachone ni, "Nyikwayi bende nobed mang’eny ka
suluego."

6 Abram noyie kuom Ruoth Nyasaye, omiyo Ruoth Nyasaye nokwano yieneno ka
tim makare, 7mi nowachone niya, "An e Ruoth Nyasaye mane ogoli Ur e piny
Kaldea mondo omiyi pinyni idagie." 8To Abram nopenje niya, "A Ruoth
Nyasaye, ere kaka anyalo ng’eyo ni pinyni nobed mara?" 9Ruoth Nyasaye
nodwoke niya, "Kelna roya ma hike adek, gi diel ma hike adek, gi im ma
hike adek, kod akuch odungla gi akuch obondo." 10Abram nokelloni Ruoth
Nyasaye gigo duto, kendo nopogo moro ka moro sirunde ariyo. Nochano
sirundego e laini ariyo, ka moro ka moro omanyore gi wadgi. Winy to ne
ok opogo. 11Achudhe nobiro mondo ochamgi, to noriembogi.

12 Kane chieng’ podho, nindo matut notero Abram, kendo lworo maduong’
nomake. 13Eka Ruoth Nyasaye nowachone niya, "Nyikwayi nobed jodak e piny
ma ok margi. Ginibed wasumbini kuno, kendo nosandgi kuom higni mia
ang’wen. 14To nakum jopiny ma notimnigi kamano, kendo bang’e ginia kuno
gi mwandu mogundho. 15To in, nidag aming’a, kendo nitho gi kue, kiluwo
kwereni. 16Tieng’ mar ang’wen mar nyikwayi nodwog ka nikech ndalogo ema
noyud ka richo jo-Amor osemedore moromo kum."

17Kane chieng’ osepodho kendo piny olil, tak mach nodum iro, kod chuk
mach maliel nothinyore, mokadho e kind sirunde kande. 18Chieng’no Ruoth
Nyasaye nosingore ni Abram kowacho ne niya, "Pinyni amiyo nyikwayi,
chakre aora man e tong’ Misri nyaka aora maduong’ mar Yufrate,
19moting’o pinje mag jo-Keni gi jo-Kenizi gi jo-Kadmon 20gi jo-Hiti gi
jo-Perizi, gi jo-Refaim 21gi jo-Amor gi jo-Kanaan gi jo-Girgash kod
jo-Jebus."

Chakruok 16

Hagar gi Ishmael

1Sarai chi Abram ne onge nyathi, to ne en gi jatich ot ma nyar Misri, ma
nyinge Hagar. 2Sarai nowacho ni Abram niya, "Ruoth Nyasaye osetama e
nywol. Kaw jatichnani, dipo ka onywolona nyathi." 3Kuom mano Sarai
nomiyo Abram Hagar jatichne ma nyar Misri. Mano noyudo ka Abram osedak e
piny Kanaan kuom higni apar. 4Abram noriwore gi Hagar, mi Hagar nomako
ich. To kane Hagar ofwenyo ni osemako ich,, sunga nomake, mojaro Sarai.
5Eka Sarai nowacho ni Abram niya, "In ema imiyo Hagar jara! Namiyi
jatichna, to ka noneno ni osemako ich, to ochako jara. Ruoth Nyasaye
mondo ong’ad burani e kinda kodi." 6Abram nodwoke niya, "Jatichnino nie
lweti. Inyalo timone gima ihero." Omiyo Sarai nothago Hagar, nyaka Hagar
noringo moa.

7To malaika mar Ruoth Nyasaye noyudo Hagar e thim e soko manie yo madhi
Shur. 8Nopenje niya, "Hagar jatich Sarai, ia kure, to idhi kanye?"
Nodwoke niya, "Aringo Sarai ma atiyone." 9Malaika nomedo wachone niya,
"Dog ir Sarai, kendo yie gi thagruok momiyi." 10Eka malaika nowachone
kendo niya, "Anamiyi nyikwayo mang’eny ma ok nyal kwan.

11"In gi ich,

kendo ibiro nywolo nyathi ma wuowi.

Inichak nyinge ni Ishmael,

tiende ni, ‘Nyasaye winjo’,

nikech Ruoth Nyasaye osewinjo chandruokni.

12To wuodino nochal gi le mae thim.

Nobed mamon gi ji duto,

kendo ji duto nobed mamon kode,

bende nodag mabor giwedene duto."

13Hagar nowacho niya, "Bende en adier ni aseneno Nyasaye, to pod
angima?" Omiyo noluongo Ruoth Nyasaye ma noyudo wuoyo kode ni El-roi,
tiende ni, ‘Nyasaye ma neno.’ 14Mano emomiyo iluongo soko manie kind
Kadesh gi Bered ni, ‘Beer-lahai-roi’, tiende ni, ‘Soko mar Nyasaye
mangima ma neno’.

15 Bang’e Hagar nonywolo ni Abram nyathi ma wuowi, kendo nochako nyinge
ni Ishmael. 16Abram ne jahigni piero aboro gauchiel kane Hagar onywolo
Ishmael.

Chakruok 17

Nyasaye oketo tero nyangu ka ranyisi mar singruokne

1Kane Abram ja higni piero ochiko, Ruoth Nyasaye nofwenyorene, mowachone
niya, "An Nyasaye Manyalo Gik Moko Duto. Bed ng’ama odimbore kendo
maonge ketho e nyima ndalo duto, 2eka anatim kodi singruok, kendo nami
nyikwayi bed mogundho." 3Abram nogoyo chonge piny, mokulore nyaka e
lowo, mi Nyasaye nowachone niya, 4"Singruok ma atimo kodi e ma: Inibed
wuon ogendini mang’eny. 5Nyingi ok nochak oluong ni Abram, to noluonge
ni Ibrahim. Mano koro e nyingi, nikech aseloki wuon ogendini mang’eny.
6Anamiyi nyikwayo mathoth, mi ginidok ogendini madongo, kendo jomoko
kuomgi nobed ruodhi.

7 "Anarit singruok ma asetimo kodi kendo gi nyikwayi e tienge mabiro, mi
anabed Nyasachi kendo Nyasach nyikwayi nyaka chieng’. 8Anamiyi piny
Kanaan duto ma koro inie jadakni, mi enobed mari gi nyikwayi nyaka
chieng’ kendo anabed Nyasachgi."

9Nyasaye nomedo wacho ni Ibrahim niya, "To bende in kaachiel gi tienge
duto mag nyikwayi unurit singruokna. 10Koro ma e kaka onego umak
singruoknani: ng’ato ka ng’ato ma dichwo kuomu nyaka ter nyangu.
11,12Chakre kawuono, nyaka uter nyathi ka nyathi mawuowi nyangu ka en gi
ndalo aboro, kata en nyathiu, kata nyathi misumba mong’iew kuom oganda
moro. Mano biro nyiso ni nitie singruok e kinda kodu. 13Ng’ato ka ng’ato
nyaka ter nyangu, kendo mano nobed ranyisi e ringreu ma nyiso ni
singruok masetimo koduni osiko. 14To dichwo ma ok oter nyangu noriemb
kuom jowetene, nikech ok oserito singruokna."

15Eka Nyasaye nowacho ni Ibrahim kendo niya, "Kik ichak iluong chiegi ni
Sarai, nikech koro nyinge Sara. 16Abiro guedhe kendo abiro miyi nyathi
ma wuowi kode. Anaguedh Sara, mi nobed min ogendini mang’eny, kendo
nyikwaye moko nobed ruodhi." 17Ibrahim nogoyo chonge piny, mokulore
nyaka e lowo, to nochako nyiero, koparo ni, "Bende ng’ato dinywol nyathi
ka en jahigni mia achiel? Koso sara nyalo nywol ka en jahigni piero
ochiko?" 18Omiyo nowacho ni Nyasaye niya, "Akwayi ni mondo irit Ishmael,
obed mangima." 19To Nyasaye nodwoke niya, "Ooyo, Sara chiegi ema biro
nywoloni wuowi, kendo inichak nyinge ni Isaka. Anachop singruok ma
asetimo kode, kaachiel gi nyikwaye bende, nikech en singruok mosiko.
20To bende abiro rito Ishmael kaka isekwaya. Abiro guedhe, kendo abiro
miye nyithindo gi nyikwayo mang’eny. Enobed wuon jodongo apar gariyo,
kendo anami nyikwaye bedo oganda maduong’. 21To anarit singruok ma
asetimo kod Isaka wuodi ma Sara biro nywolo e kinde makama e higa
mabiro." 22Kane Nyasaye osewuoyo gi Ibrahim, nowuok moweyo Ibrahim
kanyo. 23Odiechieng’ono ema Ibrahim notimoe gima Nyasaye nochike. Notero
Ishmael wuode nyangu, kaachiel gi joma chwo duto monywol e dalane, kod
wasumbini duto. 24Ibrahim ne oter nyangu ka jahigni piero ochiko
gochiko. 25Ishmael wuode to ne jahigni apar gadek. 26Kamano Ibrahim gi
Ishmael wuode, 27kaachiel gi wasumbe duto noter nyangu odiechieng’
achiel.

Chakruok 18

Ruoth Nyasaye osingore ni Sara biro nywolo Isaka

1Ruoth Nyasaye nofwenyore ni Ibrahim but yien milemoe mag Mamre. Noyudo
oyueyo e dho hembe, ka chieng’ kech. 2To kane oting’o wang’e nopo koneno
ji adek mochung’ e nyime. Noringo kodhi romonigi, kendo nogoyo chonge
piny, mokulore nyaka e lowo. 3Eka nowacho niya, "Ruoth, kiyie koda, to
kik ikadh mak irawo kuoma. 4Weuru aomnu pi mondo uluokgo tiendu, kendo
uyue e tiend yadhni. 5Abiro kelonu chiemo mondo omedu teko, eka unyalo
dhi nyime gi wuodhu mosekelou irani." Ne gidwoke niya, "Mano ber, tim
kamano."

6Kuom mano Ibrahim noreto kodhi ir Sara e hema, mowachone niya, "Kaw
mogo moromo aditni adek mondo itedgo kuon piyopiyo." 7Eka noringo odhi e
kund dhok moyiero nyarwath mopugno. Nomiye jatichne moro moyang’e, kendo
olose piyopiyo. 8Eka Ibrahim nokawo adila gi chiewo kod ring’o ma
nolosono, moketo e nyim jogo. Kane gichiemo, nochung’ e tiend yath
koritogi.

9Bang’e ne gipenjo Ibrahim niya, "Ere Sara chiegi?" Nodwokogi ni, "En e
hema ka". 10Wendono nowachone niya, "Anaduog iri e kinde makama higa
mabiro, kendo nanwang’ ka sara chiegi osenywolo nyathi mawuowi." To kara
Sara nowinjo wachno kobet e dho hema e ng’e wendo. 11Ibrahim gi Sara ne
josedoko moti, kendo ndalo Sara mag nywol nosekadho. 12Kuom mano, Sara
nonyiero e chunye kawacho niya, "Bende danywol nyathi ka aseti kama, to
chwora bende osedoko moti?" 13Eka Ruoth Nyasaye nopenjo Ibrahim niya,
"Ang’o momiyo Sara nyiero, kawacho ni, ‘Bende danywol nyathi kasedoko
moti kama?’ " 14Ruoth Nyasaye nomedo penje niya, "Bende nitie gimoro
manyalo tama? Abiro duogo iri e kinde makama higa mabiro, kendo nanwang’
ka Sara osenywolo nyathi mawuowi kaka asewacho." 15Sara noluor ahinya,
omiyo nokwer ni ok onyiero. To Ruoth Nyasaye nowachone niya, "Ooyo, ne
inyiero!"

Ibrahim okwayo Nyasaye mondo owe Sodom

16Bang’e jogo nowuok, ka Ibrahim kowogi, kendo ne gichopo kuma ne
ginyalo nenogo Sodom. 17Ruoth Nyasaye nowacho e chunye niya, "Bende
dapand Ibrahim gima adwaro timo? 18Nyikwaye nodok oganda maduong’ kendo
maratego, mi ogendini duto mae piny nokwaya mondo aguedhgi kaka
aseguedho Ibrahim. 19Aseyiere mondo ochik nyithinde kod nyikwaye oluw
yorena ka gitimo timbe mabeyo kendo makare. Kamano natimne gik moko duto
ma nasesingorane." 20Omiyo Ruoth Nyasaye nowacho niya, "Nitie ywak
mang’eny nikech richo madongo ma jo-Sodom gi jo-Gomora osetimo. 21Kuom
mano, nyaka adhi ane ka ywak ma asewinjono en adier, ni mar nyaka ang’e
adiera!"

22Jogo nowuok, ma omako yo madhi Sodom, to Ibrahim nodong’ kochung’ e
nyim Ruoth Nyasaye. 23Nosudo machiegni, mopenjo Ruoth Nyasaye niya,
"Ibiro tieko joma onge ketho kaachiel gi joma nigi ketho koso? 24Ka
nitie ji piero abich makare e dala, diketh dalano, koso diweye mondo
ires ngima ji piero abich makarego? 25Adier, ok dineg jomaonge ketho
kaachiel gi joma nigi ketho. Ok inyal timo kamano, nikech kapo ni itimo
kamano, to jomaonge ketho diyud mana kum maromre gi joma nigi ketho. To
mano ok nyalre, nikech Jang’ad Bura mar piny ngima nyaka ng’ad bura
kare." 26Ruoth Nyasaye nodwoke niya, "Kayudo ji piero abich maonge ketho
e Sodom, to ok naketh dalano, nikech joma onge kethogo."

27Ibrahim nomedo wacho ni Ruoth Nyasaye niya, "Yie ing’wonna kuom wuoyo
kodi kamano, nikech ann mana dhano adhana ma ok owinjore wacho gimoro.
28Kapo ni iyudo mana ji piero ang’wen gabich kende kuom ji piero abich,
diketh dalano duto nikech ji abich moremgo?" Ruoth Nyasaye nodwoke niya,
"Kanyalo yudo ji piero ang’wen gabich ma onge ketho, to ok naketh
dalano." 29Ibrahim nodhi nyime kawacho niya, "Kiyudo mana ji piero
ang’wen kende to?" Ruoth Nyasaye nodwoke niya "Ok naketh dalano kayudo
ji piero ang’wen-go."

30Ibrahim nokwayo kendo niya, "A Ruoth Nyasaye, yie kik isin koda
kapenji kendo. Kapo ni iyudo mana ji piero adek kende to?" Nodwoke ni,
"Ok nakethe nikech ji piero adekgo." 31Ibrahim nochako owachone niya,
"Ruoth Nyasaye, yie ing’wonna kuom penji wach kendo. Ka ji piero ariyo
kende ema iyudo to?" Ruoth Nyasaye nodwoke niya, "Ok nakethe kayudo ji
piero ariyo." 32Eka nowacho ni Ruoth Nyasaye kendo niya, "Yie kik isin
koda, Ruoth Nyasaye, kapenji wach mogik. Bende diketh dalano kapo ni
iyudo mana ji apar kende?" Ruoth Nyasaye nodwoke niya, "Ok nakethe
kanyalo yudo ji apargo." 33Kane Ruoth Nyasaye osetieko loso gi Ibrahim
noa, mi Ibrahim bende nodok e hembe.

Chakruok 19

Nyasaye oketho Sodom gi Gomora

1Malaika ariyogo nochopo Sodom kar ang’ich welo, moyudo ka Lut obet e
dhoranga dalano. Kane onenogi, nodhi mondo oromnigi, mi nogoyo chonge
piny e nyimgi, mokulore nyaka e lowo. 2Nowachonigi niya, "Jodongo,
yieuru uraw e oda mondo uluok tiendu, kendo unindi. Eka kiny unyalo wuok
gokinyi." To ne gidwoke niya, "Ooyo, wabiro nindo mana e laru ka." 3To
Lut nonano ni nyaka ginind e ode, mi ne giyie. Nolosonigi chiemo, gi
makati ma ok ketie thowi, mi gichamo. 4To kane pok gidhi nindo, jo-Sodom
duto matindo, gi madongo, nolworo odno. 5Ne giluongo Lut, mi giwacho
niya, "Eke joma nende obiro e odi ka? Golnwagi oko mondo waterre kodi!"
6Kane Lut owinjo kamano, nowuok moloro dhoot. 7Eka nowachonigi niya,
"Akwayou jowadwa, kik utim gima rach kama. 8Winjuru, an kod nyiri ariyo
mapok ong’eyo chwo. We agolnugi oko mondo utim kodgi gima uhero. To kik
utim marach ni jogi, nikech gin wenda." 9To ne gidwoke niya, "Ayie e
nyimwa, jadakni! In ok iromo nyisowa gima onego watim. Aye e nyimwa,
nimar dipo ka watimoni marach moloyogi!" Mi ne gidhiro Lut, ka gisudo
mondo gimuk dhoot. 10To ji ariyo ma welogo noywayo Lut, modwoko e ot, mi
giloro dhoot. 11Eka ne gimiyo wang’ jogo duto mane ni oko odinore, mane
ok ginyal yudo dhoot.

12Welogo nopenjo Lut niya, "Bende in gi jomoko ka kaka yawuoti kata
nyigi kata chwo nyigi kata wadu moro amora? Kawgi duto mondo uwuog ka,
13nikech wabiro ketho dalani. Ywak man kuom dalani osebedo malich
ahinya, omiyo Ruoth Nyasaye oorowa mondo wakethe." 14Kuom mano Lut nodhi
ir joma ne nywomo nyige, mowachonigi niya, "Ikreuru piyo mondo waa e
dalani, nikech Ruoth Nyasaye biro kethe." To ne giparo ni otugo.

15Kane piny oru, malaikago norungo Lut mondo owuogi, ka giwachone niya,
"Tim piyo! Kaw chiegi gi nyigi ariyo man ka, nono to ibiro tho sa
mikethoe dalani." 16To kane gineno ni pod odigni, ne gimako lwete, mi
gigole e dalano kaachiel gi chiege kod nyige, nikech Ruoth Nyasaye
nokeche. 17Kane gisegologi kamano, ne giwachonigi niya, "Ringuru utony.
Kik ugo machiemo kata kik uchung’ kamoro amora e pap nyaka uchop e gode,
nikech dipo ka utho." 18Lut nodwokpogi niya, "Ooyo, jodongo! 19Usetimona
ng’wono, kendo kuom herau ureso ngimana. To ok naring machop e gode ka
pok masirani ojuka, kendo onega. 20To nitie dala morio matin man
machiegni ma anyalo chopoe piyopiyo. En mana dala matin, pomiyo yienauru
aring achop kuno mondo ares ngimana." 21Nodwoke niya, "Ayie kwayoni,
kendo ok naketh dala miwachono. 22To mak mana ni ring kunoo piyopiyo,
nikech ok anyal timo gimoro ka pok ichopo kuno." Mano emomiyo dalano ne
oluong ni Zoar, (tiende ni matin.)

23Lut nochopo Zoar ka chieng’ osewuok. 24Eka Ruoth Nyasaye nooro mach gi
kite maliel mowang’o Sodom gi Gomora. 25Kamano Ruoth Nyasaye noketho
miego duto kod pawgi, kaachiel gi ji duto manodak kuondego, kod gik moko
duto madongo e lowo. 26To chi Lut nogoyo machiemo, mi nolokore siro mar
kado.

27Kinyne Ibrahim nomondo kama nosechung’ie e nyim Ruoth Nyasaye,
28mong’iyo yo sodom gi Gomora kod pap duto moneno iro kadhuolore.

29To Ruoth Nyasaye noseparo Ibrahim ka noketho miego, mi nogolo Lut
mondo kik tho e masira ma notieko mier ma odakie.

Chakruok jo-Moab gi jo-Amon

30To Lut noluoro dak Zoar, oomiyo noa kuno gi nyige ariyo, modhi e gode,
kendo ne gidak e rogo. 31Chieng’ moro, nyare maduong’ nowacho ni nyamin
matin niya, "Wuonwa oseti, to onge ng’ato modong’ e piny ma nyalo
kendowa mondo wanywol nyithindo kaka jomoko. 32Bi wami wuonwa kong’o, to
kosemer, to onyalo nindo kodwa mondo wayud nyithindo." 33Kuom mano, ne
gimero wuon-gi gi kong’o gotienono, mi nyako maduoong’ noriwore gi wuon
mare. To Lut nomer ahinya mane ok onyal ng’eyo gima timore. 34Kinyne
nyako maduong’ nowacho ni matin niya, "Ne! Nyoro wuonwa onindo koda.
Wamere gi kong’o kendo kawuono, mondo idhi onind kodi, nimar dipo ka
wanywolo nyithindo kode." 35Kuom mano ne gichako gimero wuon-gi
otienono, mi nyako matin bende nodhi moriwore kode, to Lut ne ok ong’eyo
gima timore. 36Kamano nyiri ariyogo nomako ich. 37Nyako maduong’
nonywolo wuowi, mochako nyinge ni Moab. En e kwar jo-Moab. 38Nyako matin
bende nonywolo wuowi, mochako nyinge ni Ben-ami. En e kwar jo-Amon.

Chakruok 20

Ibrahim gi Abimelek

1Ibrahim noa Mamre e piny Kanaan, kawuotho matintin nyaka nochopo
milambo mar pinyno, modak Gerar e kind Kadesh gi Shur. 2Nowuondo
jo-Gerar ni Sara machiege en nyamin mare, omiyo Abimalek ruodh Gerar
nooro joote moomone Sara. 3To Nyasaye nofwenyore ni Abimelek e lek
gatieno, mowachone niya, "Ibiro tho, nikech dhako misekawono en chi
ng’ato." 4Mano noyudo ka Abimelek pok oriwore gi Sara, omiyo nopenjo
Nyasaye niya, "Ruoth, bende dineg ji maonge gi ketho? 5Donge Ibrahim
owuon ema nonyisowa ni Sara en nyamin mare, to Sara bende nosire kowacho
ni en owadgi? Omiyo natime ratiro kakia gima rachie." 6Nyasaye nodwoke
niya, "Ee, ang’eyo ni isetimo kamano kikia. Kuom mano ne ok ayie mondo
iriwri kode, mi iketh e nyima. 7Koro dwok dhakono ni chwore. Chworeno en
janabi, omiyo obiro lemoni mondo kik itho. To ka ok idwoke, to ibiro tho
gi joodi duto!"

8Kinyne gokinyi Abimelek noluongo jotichne duto monyisogi wachno, mi ne
gibwok ahinya. 9Eka noluongo Ibrahim, mopenje niya, "Ang’o momiyo
isetimonwa marach kama? Ere gima rach ma asetimoni, momiyo isekelo richo
maduong’ kama kuoma, kendo kuom pinya? 10Ang’o momiyo isetimo gima ok
onego ng’ato tim?" 11Ibrahim nodwoke niya, "Naparo ni onge joma oluoro
Nyasaye e pinyni, omiyo nagalo ni ginyalo nega mondo gikaw chiega. 12To
adier, kata obedo ni nakendo Sara, to en nyamera, nimar en nyar wuora,
to minewa ema opogore. 13Kuom mano kane Nyasaye ochika mondo awuog e
dala wuora, kendo awuoth e pinje mamoko, nakwayo Sara niya, ‘Adwaro
mondo itimna ng’wono kama. Kuonde duto ma wadhiye, to iwachie ni an
owadu.’ " 14Kane Abimelek owinjo kamano, nodwoko Sara ni Ibrahim, kendo
nomiye rombe gi dhok kod wasumbini, 15kowachone niya, "Pinyni duto en
mara; inyalo dak kamoro amora mihero." 16Nonyiso Sara bende niya,
"Asemiyo owadu fedha alufu achiel mondo obed ranyisi ni jou duto ni
ionge gi ketho, kendo mondo ging’e ni ok isetimo gimoro marach." 17,18To
noyudo ka Ruoth Nyasaye osetamo mon duto mane ni e dala Abimelek nywol
nikech gima nosetimore ni Sara chi Ibrahim. To kane Ibrahim olamo
Nyasaye, Abimelek gi chiege kod mon ma wasumbe nochango, mi ne gichako
nywolo nyithindo kendo.

Chakruok 21

Nywol mar Isaka

1Ruoth Nyasaye noguedho Sara kaka nosesingore, 2mi Sara nomako ich,
monywolo ni Ibrahim wuowi, ka Ibrahim osedoko moti. Nonywole mana e
ndalo mane Ruoth Nyasaye osechiko. 3Ibrahim nochako nyinge ni Isaka
(tiende ni nyiero). 4Kane osetieko ndalo aboro, Ibrahim notere nyangu,
kaka Ruoth Nyasaye nosechike. 5Ne en jahigni mia achiel kane onywol
Isaka wuode. 6Sara nowacho niya, "Nyasaye osemiya gimomiyo anyiero,
kendo ng’ato ang’ata mowinjo nokonya nyiero!" 7Eka nowacho kendo niya,
"Ng’ama dine nyis Ibrahim ni Sara didhodh nyathi? To koro eri osenywolo
ne wuowi ka en ng’ama oti."

Ibrahim oriembo Hagar gi Ishmael

8Nyathino nodongo, kendo chieng’ ma noweyoe dhoth, Ibrahim notimo nyasi
maduong’.

9Chieng’ moro Sara noneno Ishmael mane Hagar nyar Misri onywolo gi
Ibrahim ka jotugo gi Isaka wuode. 10Omiyo nowacho ni Ibrahim niya,
"Riemb dhako ma jatichnani gi wuode, nikech ok ayie mondo wuode ocham
mwanduni kaachiel gi Isaka wuoda." 11Wachni nochando chuny Ibrahim
ahinya, nimar Ishmael bende ne rembe. 12To Nyasaye nowachone niya, "Kik
chunyi chandre nikech nyathino, kata nikech Hagar jatichni, tim mana
kaka Sara osewachoni, nimar joka Isaka kende ema noluong ni nyikwayi.
13To wuod jatichni bende nami nyikwayo mang’eny, mi ginibed oganda
maduong’ nikech en wuodi minywolo."

14Ibrahim nochiew gokinyi, momiyo Hagar chiemo kod puga mar pi. Eka
noketo nyathi e gok Hagar, mogole odhi. Hagar nowuok modhi, kendo notho
wuotho awuotha e thim Beer-sheba. 15Kane pi moting’o oserumo, nobolo
nyathi e tiend bungu. Eka nochwalore nyime ma dirom mita mia achiel,
16mobet piny kowacho niya, "Ok darang nyathina katho." To kane pod obet
kanyo, nyathi nochako ywak.

17Nyasaye nowinjo ka nyathi ywak, mi malaika mar Nyasaye nowuoyo gi
Hagar gi e polo, kapenje niya, "Ang’o machandi Hagar? Kik iluor, nimar
Nyasaye osewinjo ywak nyathi. 18Chung’ ikaw nyathi, kendo irite maber,
nikech nami nyikwaye bedo oganda maduong’." 19Eka Nyasaye noyawo wang’
Hagar, mi Hagar noneno soko moro. Nodhi motuomo pi e puke, momiyo nyathi
omodho.

20Nyasaye norito nyathino. Nodak e thim Paran, kendo nodoko jadwar
molony. 21Bang’e min mare nonyombone e piny Misri.

Ibrahim gi Abimelek jotimo singruok

22 E ndalono Abimelek kod Fikol ma jatend jolweny nodhi ir Ibrahim
mowachone niya, "Nyasaye ni kodi kuom gik moko duto mitimo. 23Omiyo koro
kuong’rina gi nying Nyasaye ni ok nitimna gimoro marach kata ni
nyithinda kata ni nyikwaya. Kaka asetimoni maber, e kaka in bende onego
itimna maber, kendo ni piny ma koro idakie." 24Ibrahim nodwoke niya,
"ayie." 25To bang’e nonyiso abimelek wach soko moro mane jatich Abimelek
osemaye. 26Abimelek nodwoke niya, "Ok ang’eyo wachno, nikech pok
inyisago, to kawuono ema akwongo winjee." 27Eka Ibrahim nomiyo Abimelek
nyirombe gi dhok, mi ne gitimo winjruok. 28Ibrahim nopogo nyirombe
abiriyo kuom jambego, moketo yorgi. 29Abimelek nopenje gimomiyo nopogo
nyirombego, 30mi Ibrahim nodwoke niya, "Kawgi mondo gibed ranyisi ni an
ema nakunyo sokoni." 31Kuom mano ne ochak kanyo ni Beer-sheba, nikech en
e kama ji ariyogo nokuong’oree. (Beer-sheba, to tiende ni, soko abiriyo,
kata soko kuong’ruok, nikech rombe abiriyo mane gitimogo singruokno.)

32Kane gisetimo winjruokno Beer-sheba, Abimelek kod Fikol jatend
jolwenje ne jodok E piny jo-Filistia. 33Ibrahim to nopidho yath moro
Beer-sheba, kendo nolamo Ruoth Nyasaye ma Nyasaye mochwere, kanyono.
34Bang’e nomedo dak aming’a e piny jo-Filistiano.

Chakruok 22

Nyasaye ochiko Ibrahim mondo ochiw Isaka ka misango

1 Chieng’ moro Nyasaye nomiyo Ibrahim tem. Noluonge niya, "Ibrahim!
Ibrahim!" En to nodwoke ni, "Antie." 2Eka Nyasaye nowachone niya, "Kaw
Isaka, wuodi ma miderma kendo mihero, mondo udhigo e piny Moria. Kuchopo
kuno to chiwe ka misango e wi got moro ma abiro nyisi." 3Kuom mano
Ibrahim nochiew gokinyi mang’ich. Nogawo kanje, kendo nobaro yien ma
nodhi wang’ogo misango. Eka nowuok gi Isaka wuode, kod jotichne ariyo,
ka gichomo kuma Nyasaye nosewachone. 4Bang’ ndalo adek, Ibrahim noting’o
wang’e, moneno kanyono gi kuma bor, mi nowacho ni joge niya, 5"Dong’uru
kaa gi kanyna, kwadhi kucha gi wuoda. Kwaselemo kuno, to wabiro duogo
iru."

6Ibrahim nomiyo Isaka yiend wang’o misango mondo oting’, to en owuon
noting’o mach kod pala, mi jariyogo nochako wuoth kanyakla. 7Eka Isaka
noluongo Ibrahim niya, "Wuora!" Mi Ibrahim nopenje ni, "En ang’o wuoda?"
Isaka nowachone niya, "Wan gi mach kod yien, to ere rombo mwabiro timogo
misango?" 8Ibrahim nodwoke ni, "Wuoda, Nyasaye owuon ema biro miyowa
rombo." Bang’ mano ne gidhi nyime gi wuodhgi kanyakla.

9 Kane gichopo kama Nyasaye nosenyise, Ibrahim nogero kendo-mar-misango,
kendo nochanoe yien. Bang’ mano notweyo wuode, moketo e wi yien ma
nosechano e kendogo. 10Eka nokawo pala mondo oneggo wuode, 11to malaika
mar Ruoth Nyasaye noluonge gi e polo niya, "Ibrahim! Ibrahim!" Mi
Ibrahim nodwoke ni, "Antie." 12Eka malaikano nokwere ni, "Kik ineg
wuodi, kata kik itimne gimoro marach, nikech koro ang’eyo ni in ng’at
moluoro Nyasaye, nimar ok isetama e wuodi ma miderma." 13Ibrahim
noting’o wang’e mopo koneno im momoko gi tungene e bungu. Nokawo imno
motimogo misango ni Ruoth Nyasaye kar wuode. 14Ibrahim nochako kanyo ni
Jehova-jire (Tiende ni Ruoth Nyasaye e jachiwo). Pod iwacho nyaka chil
kawuono ni "God Ruoth Nyasaye ema nochiwee."

15Malaika mar Ruoth Nyasaye nochak oluongo Ibrahim gie polo mowachone
niya, 16"Ruoth Nyasaye owacho kama: 17Akuong’ora gi nyinga awuon ni kaka
ok isetama e wuodi ma miderma, abiro guedhi moloyo, mi ami nyikwayi bed
mang’eny ka sulue, kendo ka kuoyo mae dho nam. Nyikwayi nolo wasikgi,
18kendo ogendini duto mae piny nokwaya mondo aguedhgi kaka aseguedho
nyikwayi. Magi duto notimre nikech iserito chikna." 19Ibrahim nodok ir
jotichne, mi giduto ne giduogo Beer-sheba kuma nodakie.

Nyikwa Nahor

20Bang’e Ibrahim noyudo wach ni Milka osenywolo ni Nahor owadgi yawuowi.
21Wuowi makayo ne nyinge Huz, to jalupne ne Buz, to owetene mamoko ne
Kemwel wuon Aram, 22kod Kezed gi Hazo gi Pildash gi Jedlaf kod Bethuel.
23To Bethuel nonywolo nyako ma nyinge Rebeka. Yawuowi aborogo e mane
Milka onywolo ni Nahor owadgi Ibrahim. 24To Reuma chi Nahor machielo
bende nonywolo yawuowi moko, ma nyinggi Teba gi Gaham gi Tahash kod
Maaka.

Chakruok 23

Tho mar Sara: Ibrahim ong’iewo kar yiko

1Sara nodak higni mia achiel gi piero ariyo gabiriyo. 2Bang’e notho
Kiriath-arba, ma tinde iluongo ni Hebron, manie piny Kanaan. Ibrahim
nodonjo e hembe moywage. 3Bang’e nowuok moweyo ringre Sara kanyo. Nodhi
mowacho ni jo-Hiti ma weg pinyno niya, 4"An mana wendo, kendo jadak e
kindu. Yieuru umiya lowo moromo kar yiko, mondo ayikie ng’ata e yo
mowinjore." 5Ne gidwoke niya, 6"Jaduong’, winji. In ng’at maduong’ e
dierwa. Yik ayika ng’ati e burwa moro maber miyiero. Onge ng’ato kuomwa
ma dituoni kare mar yiko, kata madimoni yiko ng’ati." 7To Ibrahim
nochung’ mokulore ew nyimgi, 8mowachonigi niya, "Ka uyie ni mondo ayik
ng’ata kaka owinjore, to yieuru ukwana Efron wuod Zohar 9mondo oyie
omiya rogo man Makpela e giko lope. Ayie chule nengo mowinjore e nyimu
ka, mondo obed kara mar yiko."

10Noyudo ka Efron owuon obet piny gi jo-Hiti wetenego. Nodwoko Ibrahim e
nyim ji duto mane ni kode e dhorangach niya, 11"Ooyo ruoth, amiyi lowono
duto, kaachiel gi rogo man kanyo. Amiyigo e nyim jowagi duto, mondo
iyike ng’ati motho."

12To Ibrahim nokulore kendo e nyimgi, 13mowacho ni Efron ka ji duto
winjo, niya, "Erokamano, to winj gima akwayo. Adwaro ng’iewo lowono gi
nengo mowinjore kode. Omiyo yie ikaw pesana, mondo ayik ng’ata kanyo."
14To Efron nodwoko Ibrahim niya, 15"Jaduong’ nengo lowono oromo nus kilo
mar fedha, to mano ok owinjore thagwa." 16Ibrahim noyie gi nengo mane
Efron osegoyo e nyim jo-Hiti, mi nomiye nus kilo mar fedha. Nopimogi gi
rapim mane jolok ohala tiyogo.

17Mano e kaka puoth Efron mane ni Makpela yo wuokchieng’ mar Mamre,
kaachiel gi rogo kod yien duto mane ni e puodhono, nodoko mag Ibrahim.
18Jo-Hiti duto mane nie dhorangach nobedo joneno kuom wachno. 19Bang’
mano, Ibrahim noyiko Sara chiege e rogono. 20Kamano puodho kod rogo mane
ni kanyo nodoko kar Ibrahim mar yiko.

Chakruok 24

Onywom ni Isaka dhako

1Ibrahim koro nosedoko moti ahinya, kendo Ruoth Nyasaye noseguedhe e
yorene duto. 2Nowacho ni jatichne maduong’ mane rito mwandune duto niya,
"Ket lweti e kind ema. 3Adwaro ni mondo ikuong’rina e nyim Ruoth Nyasaye
ma Nyasach polo gi piny ni ok ninywom ni wuoda nyar piny Kanaan
madakieni, 4to nyaka idog thurwa ir joodwa mondo iyudie nyako ni Isaka
wuoda." 5Jatichneno nopenje ni, "Datim ang’o ka nyakono ok oyie biro
koda e pinyni? Daduok wuodi thuru kuma niayeno?" 6To Ibrahim nodwoke
niya, "Ngang’! Kik idwok wuoda kuno! 7Ruoth Nyasaye ma Nyasach polo gi
piny ma nogola thurwa e dala wuora, kendo nosingorena ni nomi nyikwaya
pinyni ema noor malaikane nyimi mondo iyud ni wuoda nyako kuno. 8To ka
nyakono otamore biro kodi e pinyni, muma mitimo kodani ok nomaki. To kik
idwok wuoda kuno, kata da ni ang’o ema timore!" 9Kuom mano ng’atno
noketo lwete e kind em Ibrahim ruodhe, mokwong’ore ni notim kamano.

10Eka nokawo ngamia apar mag ruodhe, kod chiwo mang’eny mabeyo, mi
nomako yo modhi Nahor e piny Mesopotamia. 11Nochopo godhiambo e sa ma
mon dhiye kulo. Nomiyo ngamiago ogoyo chonggi piny e dho soko mane ni
but dalano. 12Eka nowacho niya, "A Ruoth Nyasaye ma Nyasach Ibrahim
ruodha, guedha tinendeni mondo wuodhani obed maber, kendo ichop singruok
ma nitimo ni ruodha. 13Eri, achung’ e dho sokoni, kama nyi dalani biro
umboe. 14Abiro kwayo nyako moro mondo oket dapige piny, amodhie, to ka
odwoka ni, ‘Modhi; ngamia magi bende abiro miyo pi’, to en ema mondo
obed nyako ma iseyiero ni Isaka jatichni. Kamano anang’e ni isechopo
singruok mane itimo ni ruodha."

15Kane pok otieko lemo, Rebeka nyar Bethuel ma wuod Milka chi Nahor ma
owadgi Ibrahim nochopo, koting’o dapi e goke. 16Ne en nyako silili ma
jaber, mapok ong’eyo dichwo. Nolor e soko, motwomo pi, eka oduogo.
17Jatich Ibrahim noreto kadhi ire, mowachone niya, "Yie imiyae pi mondo
amodhi," 18Mi nyakono noloro dapige piyopiyo, moting’o e lwete,
kowachone niya, "Modhi, jaduong’." 19Kane osetieko modho, Rebeka
nowachone niya, "Koro adhi omo pi ni ngamia magi mondo omodh kaka
gidwaro." 20Piyopiyo nono, noolo pi ma nodong’ e dapige e mbero mane
jamni modhoe. Eka noreto e soko koomo pi nyaka ngamiago duto notieko
modho. 21Ng’atno nobedo ka range ling’ling’ mondo one ane ka Ruoth
Nyasaye oseguedho wuodhe.

22Kane Rebeka osetieko omo pi ni ngamia, ng’atno nokawo tere mar um ma
nengone tek, moketo e um Rebeka, kaachiel gi bangli ariyo mag dhahabu ma
pekgi oromo achiel kuom apar mar kilo, moketo e bade. 23Eka nopenje
niya, "In nyar ng’a? Yie inyisa. Bende dwayudie kar nindo e dalau?"
24Nodwoke niya, "An nyar Bethuel ma wuod Nahor gi Milka, 25kendo wan gi
chiemb ngamia kod lum mang’eny ma ginyalo nindoe, kaachiel gi ot bende
ma unyalo nindoe."

26Kane ng’atno owinjo kamano, nogoyo chonge piny molamo Ruoth Nyasaye,
27kowacho niya, "Apako Ruoth Nyasaye ma Nyasach Ibrahim ruodha, moserito
singruok ma notimo ni ruodha, kendo osekela mana dala owadgi ruodha."

28Rebeka noringo nyaka od min mare, monyiso joodgi gik mosetimore. 29Ne
en gi owadgi ma nyinge Laban. 30Laban noneno tere e um nyamin mare, kod
bangli e bade, kendo nowinjo ka onyisogi gima ne ng’at cha owachone.
Omiyo noringo nyaka e soko, moyudo ng’atno ka pod ochung’ but ngamia.
31Nowachone niya, "Donji, in ng’at ma Ruoth Nyasaye oseguedho. Ere
gimomiyo pod ichung’ oko? Aseikoni ot, kendo nitie kama ngamia nyalo
betie." 32Mi ng’atno nodonjo e ot, to Laban nogonyo gik mane ngamia
oting’o kendo nopedho ni ngamia lum, momiyogi chiembgi. Eka nokelo pi
mondo jatich Ibrahim gi joge olwokgo tiendegi.

33Nokelnigi chiemo, to ng’atno nowacho niya, "Ok anyal chiemo ka pok
ahulo gimomiyo abiro ka." Omiyo Laban nowachone ni, "Ara wachi." 34Eka
ng’atno nowacho niya, "An jatich Ibrahim." 35Ruoth Nyasaye oseguedho
ruodha ahinya, mi osedoko ng’ama duong’. Osemiye rombe gi diek kod dhok
mang’eny, kod fedha gi dhahabu, kaachiel gi wasumbni machwo gi mamon,
kod ngamia gi kanje. 36Bende Sara chi ruodha nonywolone wuowi koseti,
kendo wuodeno ema osemiyo mwandune duto. 37To ruodha nowachona niya,
‘Kuong’rina ni ok ninywom ni wuoda nyar jo-Kanaan ma adak e pinygini.
38To dhiyo dalawa ir owetena, mondo iyudie nyako ni wuoda.’ 39Mano
nomiyo apenjo ruodha niya, ‘To datim ang’o kapo ni nyakono odagi biro
koda?’ 40Nodwoka niya, ‘Ruoth Nyasaye ma arito chikne pile biro oro
malaikane kodi mondo oguedh wuodhi. Inikaw nyar owadwa moro e dalawa
mondo obed chi wuoda. 41Kitimo kamano to muma mitimoni ok nomaki. To
bende kidhi ir owetenago, mi gitamore ni ok nyargi bi kodi, to
kuong’ruokni ok nomaki.’ 42Omiyo ka nende achopo e soko, to nalamo Ruoth
Nyasaye niya, ‘A Nyasach Ibrahim ruodha, yie iguedh wuodhani. 43Eri
achung’ e dho sokoni. Ka nyako moro obiro umbo pi, abiro wachone niya,
"Yie imiyae pi amodhi." 44To kodwoka ni, "Modhi, kendo abiro omo pi ni
ngamia magi bende," To en ema mondo obed nyako ma iseyiero ni wuod
ruodha.’ 45Kane pok atieko lemo, Rebeka nobiro koting’o dapi e goke,
molor e soko mondo otwom pi. Nawachone niya, "Yie imiyae pi amodhi."
46Mi nogolo dapige e goke piyopiyo, mowachona niya, ‘Modhi; ngamia magi
bende abiro miyo pi.’ Kamano namodho, kendo ngamia bende noomonigi pi.
47Bang’e napenje niya, ‘In nyar ng’a?’ Nodwoka ni, ‘An nyar Bethuel,
wuod Nahor gi Milka.’ Eka naketo tere e ume, kod bangli e bade, 48kendo
nagoyo chonga piny makulora kalamo Ruoth Nyasaye. Napako Ruoth Nyasaye
ma Nyasach Ibrahim ruodha mosetelona maber mondo ayud nyar owadgi ruodha
ni wuode. 49Koro nyisauru kuyie timo ng’wono ni ruodha. To ka ok uyie,
bende nyisauru, mondo ang’e gima atimo."

50Laban gi Bethuel ne jodwoke niya, "Kaka wachni oa mana kuom Ruoth
Nyasaye ok wanyal wachoe gimoro. 51Rebeka eri, kawe udhi kode mondo obed
chi wuod ruodhi kaka Ruoth Nyasaye osechano." 52Kane jatich Ibrahim
owinjo kamano, nogoyo chonge piny, mokulore, kolamo Ruoth Nyasaye. 53Eka
nomiyo Rebeka gik moko mag fedha gi mag dhahabu, kaachiel gi lewni.
Owadgi Rebeka kod min-gi bende nomiyo chiwo moko ma nengogi tek.
54Bang’e nochiemo kaachiel gi joge, mi ne ginindo kanyo. Kane gichiew
gokinyi, ng’atno nowacho niya, "Weuru adog ir ruodha." 55To owadgi nyako
kod min-gi nodwoke niya, "We nyarwa obed kodwa mondi kata kuom ndalo
apar, eka bang’e udhi." 56To ng’atno nokwayogi ni, "Kik uriwa, to yieuru
adog ir ruodha, nikech Ruoth Nyasaye oseguedho wuodhani." 57Mi ne
giwachone niya, "We waluong nyako, mondo wawinj dhoge." 58Omiyo ne
giluongo Rebeka, mi gipenje ni, "Iyie dhi gi ng’atni?" Nodwokogi niya,
"Ee, ayie dhi kode." 59Kuom mano ne giyie mondo Rebeka gi dhako ma
nopire jodhi gi jotich Ibrahim kod joge. 60Ne giguedho Rebeka ka
giwachone niya, "Nyathiwa, bed min ji gana gi gana, kendo nyikwayi mondo
olo wasikgi." 61Eka Rebeka kod nyige ma jotich noikore, moidho ngamia
mondo gidhi gi ng’at cha. Kamano ng’atno nokawe modhi kode.

62Noyudo Isaka koro osedar modak Beer-lahai-roi, e piny Kanaan ma
milambo. 63Kane owuotho e pap godhiambo, nopo koneno ngamia moko kabiro.
64Rebeka bende noneno Isaka, mi nolor oa e ngamia, 65mopenjo jatich
Ibrahim niya, "Macha ng’a, mawuotho e pap ka biro romonwa cha?" Ng’atno
nodwoke ni, "Macha ruodha." Kane Rebeka owinjo kamano, nokawo nanga,
moumogo wang’e.

66Ng’atno nonyiso Isaka gik moko duto ma nosetimore. 67Eka Isaka notero
Rebeka e hembe, mokende. Isaka nohero rebeka, mi chunye koro noa kuom
wach tho min mare.

Chakruok 25

Nyikwa Ibrahim ma joka Ketura

(1 Weche mag Ndalo 1.32-33)

1Ibrahim nokendo dhako machielo ma nyinge Ketura. 2Dhakono nonywolone
Zimran gi Jokshan gi Medan gi Midian gi Ishbak kod Shua. 3To Jokshan
nonywolo Sheba gi Dedan. Nyikwa Dedan ne gin jo-Ashur gi jo-Letush kod
jo-Leum. 4To Midian nonywolo Efa gi Efer gi Hanok gi Abida kod Eldaa.
Jogo duto ne joka Ketura.

5Ibrahim nosemiyo Isaka mwandune duto, 6to kane pok otho, nopogo ni
yawuot monde mamoko chiwo. Eka nodarogi, mondo gidag mabor gi Isaka
wuode, mi gidhi e piny man yo wuokchieng’.

Tho mar Ibrahim gi yikne

7Ibrahim notieko higni mia achiel gi piero abiriyo gabich, 8mi notho
moluwo kwerene, koseti ahinya, kendo ka hike oniang’. 9Yawuote ma Isaka
kod Ishmael noyike but Sara chiege e rogo man Makpela e puoth Efron wuod
Zohar ja-Hiti mane ni yo wuokchieng’ mar Mamre. 10Mano e puodho mane
Ibrahim ong’iewo kuom jo-Hiti. 11Bang’ tho Ibrahim, Nyasaye noguedho
Isaka wuode, mane oyudo odak but soko miluongo ni Beer-lahai-roi.

Joka Ishmael

(1 Weche mag Ndalo 1.28-31)

12Ishmael ne wuod Ibrahim mane Hagar nyar Misri jatich Sara onywolone.
13Yawuot Ishmael, kaluwore ne gin: Nebayoth, wuode makayo, eka Kedar gi
Abdeel gi Mibsaim 14gi Mishma gi Duma gi Musa 15gi Hadad gi Tema gi
Jetur gi Nafish kod Kedema. 16Mago e yawuot Ishmael, ma nyinggi nochak
miechgi kod kuonde mane gibworoe. Ne gin ruodhi apar gariyo, ng’ato ka
ng’ato gi ogandane. 17Ishmael notho moluwo kwerene ka ne en jahigni mia
achiel gi piero adek gabiriyo. 18Nyikwaye nodak e piny manie kind Havila
gi Shur, yo wuokchieng’ mar Misri e yo madhi Asuria. Kamano ne gidak
mochwalore gi owetegi ma joka Isaka.

Nywol Esau gi Jakobo

19Ma e sigand Isaka wuod Ibrahim. 20Ne en jahigni piero ang’wen kane
okendo Rebeka nyamin Laban wuod Bethuel ja-Aram ma nodak e piny
Mesopotamia. 21Rebeka nodak aming’a kapok onywol, omiyo Isaka nolamone
Ruoth Nyasaye mondo oyud nyathi. Ruoth Nyasaye nowinjo kwayone, mi
Rebeka nomako ich. 22Kane Rebeka owinjo ka nyithindo tugo e iye, nowacho
niya, "Gima timorenani, tiende ang’o?" Omiyo nodhi penjo Nyasaye tiend
wachno. 23Ruoth Nyasaye nodwoke niya,

"Ogendini ariyo nie iyi,

to ogendinigo biro pogore.

Achiel nobed ratego moloyo wadgi,

kendo maduong’ noti ni matin."

24Kane Rebeka onywol, noyud ni kara noting’o rude adier. 25Wuowi mane
okwong nywol ne kwar, kendo dende ne chalo gi nanga marayier, omiyo ne
gichake ni Esau (tiende ni, rayier). 26Gikanyono owadgi Esau nowuok ka
lwete omako ofunj tiend Esau, mi nochake ni Jakobo (tiende ni ofunj
tielo). Isaka nonywolo yawuotego ka en jahigni piero auchiel.

Esau owilo duong’ne mar nywol gi Jakobo

27Kane gidoko joma dongo, Esau nobet jadwar ma jaganga, kendo ng’at ma
jathim. Jakobo to ne japur, kendo ne dong’ dala. 28Isaka nohero Esau
nikech ring le mane Esau kelone ochamo. Rebeka to ne ohero Jakobo.

29Chieng’ moro, kane Jakobo tedo ogira, Esau nobiro ire koa dwar e thim.
30Nodenyo ahinya, omiyo nowacho ni Jakobo niya, "Kech nega! Miya gima
kwarno acham." (Mano emomiyo nochak Esau ni Edom, tiende ni gima kwar.)
31To Jakobo nodwoke niya, "Abiro miyigo mana kimiya duong’ni mar nywol."
32Esau nowachone niya "Duong’ mar nywol to biro konya gang’o, ka kech
nega kama?" 33To Jakobo nodwoke niya, "Kuong’rina mondi, ni ibiro miya
duong’ni mar nywol." Mi Esau nokwong’orene, momiye duong’ne mar nywol.
34Eka Jakobo nomiye kuon kod ogich ng’or. Kane Esau osechiemo, nowuok,
modhi. Kamano e kaka nojwang’o duong’ne mar nywol.

Chakruok 26

Gik mane Isaka otimo, ka en Gerar kod Beersheba

1Kech moro nowuok e piny, ma ok mano mane osewuok e ndalo Ibrahim, mi
Isaka nodhi Gerar ir Abimelek ruodh jo-Filistia. 2Eka Ruoth Nyasaye
nofwenyorene, mowachne niya, "Kik idhi Misri, to dag mana e pinyni kama
abiro nyisi. 3Dag adaga e pinyni mondi, eka nabed kodi kendo naguedhi,
kamiyi pinyni duto gi nyikwayi. Kamano nachop singruok mane atimo ni
Ibrahim wuoru. 4Anami nyikwayi bedo mang’eny ka sulwe mae polo, kendo
anamigi pinyni duto, mi ogendini duto nokwaya mondo agwedhgi kaka
aseguedho nyikwayi. 5Anaguedhgi kamano nikech Ibrahim nowinjo wachna
kendo nomako chikena gi buchena duto." 6Kuom mano Isaka nomedo dak
Gerar.

7 Jo-Gerar nopenjo Isaka ka Rebeka en chiege, to nowuondogi ni en nyamin
mare. Noparo ni dipo ka ginege konyisogi ni Rebeka en chiege, nikech ne
en dhako ma jaber ahinya. 8Chieng’ moro kane gisedak kuno kuom kinde
mogwarore, Abimelek ma ruodh jo-Filistia nong’icho gie dirisa, moneno ka
Isaka gi Rebeca jotugo. 9Omiyo noluongo Isaka mopenje niya, "Kwerie ka
dhakoni ok chiegi! Ang’o mane omiyo iwuondowa ni en nyameru?" Isaka
nodwoke niya, "Naluor ni dipo ka jogi onega, ka giwinjo ni en chiega."
10To Abimelek nomedo penje ni, "Ang’o momiyo isetimonwa kamano? Ka dine
ng’atwa moro riwre gi chiegi, to in ema dimiyo wabedo joketho." 11Eka
Abimelek nochiko joge duto, kosiemogi ni, "Ng’at manomul Isaka kata
chiege, to nonegi!"

12E higano, Isaka nopuro, mi nokayo cham moloyo ma nochwoyo nyadi mia,
nikech Ruoth Nyasaye noguedhe. 13Nomedo bedo gi mwandu nyaka koro nomew
ahinya. 14Nyiego nomako jo-Filistia kod Isaka, nikech ne en gi rombe kod
dhok mathoth, kaachiel kod wasumbini mang’eny. 15Omiyo ne gidino sokni
mane wasumb Ibrahim wuon Isaka okunyo. 16Bang’ mano, Abimelek nowacho ni
Isaka niya, "Aye ka, nikech itek moloyowa!" 17Omiyo Isaka noa, modhi e
holo mar Gerar, mi nodak kuno. 18Nochako okunyo sokni mane osekuny e
ndalo Ibrahim wuon mare, kendo mane jo-Filistia osedino bang’ tho
Ibrahim. Noluongogi gi nying mane wuon mare osechakogi chon.

19Jotich Isaka nokunyo holono, mi giyudoe soko mamol. 20To jokwath ma jo
Gerar nolaro pigno gi jokwadh Isaka, ka giwacho niya, "Pigno en marwa."
Omiyo Isaka nochako nying sokono ni, Esek, (tiende ni, dhaw), nikech
jogo nodhaw kode. 21Eka jotichne nokunyo soko moro, to kanyo bende ne
gidhawie, mi nochako nyinge ni Sitna, (Tiende ni, sadha). 22Nodar oa
kanyo, mokunyo soko machielo ma koro ne ok gidhawie. Nowacho niya, "Koro
Ruoth Nyasaye osemiyowa thuolo e pinyni, kendo wabiro medore." Kuom mano
nochako nying sokono ni Rehoboth, (tiende ni, thuolo moromowa).

23Isaka nodar oa kuno, mi nodhi Beersheba. 24To nopo ka Ruoth Nyasaye
ofwenyorene gotieno, mowachone niya,

"An e Nyasach Ibrahim wuoru

Kik iluor, nikech an kodi.

Abiro guedhi,

kendo abiro miyi nyikwayo mang’eny,

nikech singruok mane atimo ni Ibrahim jatichna."

25Kuom mano, Isaka nogero kendo-mar-misango kuno, molamoe Ruoth Nyasaye.
Nodak kanyo, mi jotichne nokunyo soko moro kanyono.

Isaka gi Abimelek jotimo winjruok

26 Abimelek noa Gerar gi Ahuzath jang’adne rieko, kod Fikol jaduong’
jolwenje, mi gibiro ir Isaka. 27Isaka nopenjogi niya, "Ang’o momiyo
ubiro nena, to e ndalo mane adak e pinyu, to ne ok udwara, muriemba?"
28Ne gidwoke niya, "Koro wasefwenyo ni Nyasaye ni kodi, omiyo wadwaro ni
mondo watim kodi winjruok kwakuong’ore. Wadwaro ni mondo isingrinwa,
29ni ok nihinywa, mana kaka wan bende ok wahinyi. Ne watimoni maber, mi
ne ia gi kue, kendo koro Ruoth Nyasaye oseguedhi." 30Kuom mano Isaka
nolosonigi chiemo, mi ne gichiemo kendo gimetho. 31Kinyne gokinyi ne
gitimo winjruok gi Isaka. Eka Isaka noweyogi, mi gia gi kue.
32Chieng’onogo ema jotich Isaka nobiroe ire, monyise ni gisekunyo soko,
kendo giyudoe pi. 33Omiyo nochako nying sokono ni Shiba, (tiende ni,
kuong’ruok). Mano dala man kanyo pod iluongo ni Beer-sheba.

34Kane Esau ja-higni piero ang’wen, nokendo Judith nyar Beeri, ja-Hiti,
kod Basemath nyar Elon ma bende ja-Hiti. 35Wachno nochando chuny Isaka
gi Rebeka ahinya.

Chakruok 27

Jakobo owuondo Isaka, mokawo gueth mar owadgi

1Kane Isaka oseti modoko muofu, noluongo Esau wuode makayo, ni "Wuoda!"
Esau nodwoke ni, "Antie." 2Eka Isaka nowachone niya, "Asedoko moti kendo
ok ang’eyo sa thona. 3Omiyo kaw atung’ gi asere mondo idhi e thim,
inegna le. 4Bang’e itedna ring’o mamit kaka ahero cha, mondo ikelna
acham. Eka abiro guedhi kapok atho."

5To Rebeka nowinjo ka Isaka wuoyo gi Esau wuode. Omiyo kane Esau osedhi
e thim dwaro le, 6noluongo Jakobo wuode, mowachone niya, "Asewinjo ka
wuoru wacho ni Esau owadu ni, 7‘Negna le mondo itedna ring’o mamit
acham, eka aguedhi e nyim Ruoth Nyasaye kapok atho.’ 8Kuom mano,
nyathina, yie iwinj gima awachoni. 9Dhiyo e jamni mondo ikelna nyidiek
ariyo mopugno, atedni wuoru kaka oherocha, 10mondo iterne ocham, kendo
oguedhi kapok otho." 11To Jakobo nowacho ni min mare niya, "Ing’eyo ni
Esau en ng’ama rayier, to an denda poth. 12Kamoro wuora nyalo mula,
mofweny ni awuonde, mi dayud mana kuong’ kar gueth." 13To min mare
nodwoke niya, "We mondo kuong’no omaka, nyathina, to in yie iomna
nyidiego mana kaka awachoni." 14Omiyo Jakobo nodhi mokelo nyidiek, mi
min mare notedo ring’o mamit kaka Isaka nohero. 15Eka Rebeka nokawo lep
Esau mabeyo ma nokano, mi orwakogo Jakobo. 16Nokawo bende piende diego
moumogo bede Jakobo kod ng’ute kama onge yier. 17Eka nomiye ring’o ma
noseloso mamitno, gi kuon ma nosetedo.

18Jakobo nodhi ir wuon mare, moluonge ni, "Wuora!" Mi wuon nodwoke ni,
"Antie wuoda. To in ng’a?" 19Jakobo nodwoke ni, "An Esau wuodi maduong’.
Eri asetimo kaka ninyisa. Koro chungi mondo icham ring’o ma asekeloni,
eka mondo iguedha." 20Isaka nopenjo wuode niya, "To iyude piyopiyo
kamano nadi?" Jakobo nodwoke ni, "Ruoth Nyasaye ma Nyasachi ema osekonya
mayude." 21Eka Isaka nowacho ni Jakobo niya, "Sud machiegni amuli, eka
mondo ang’e ka in Esau wuoda adier." 22Jakobo nosudo machiegni gi wuon,
mi wuon nomule, mowachone ni, "Duondi chalo gi duond Jakobo, lweti to
chalo gi lwet Esau." 23To ne ok ofwenyo ni en Jakobo, nikech bedene
notimo yier ka mag Esau, kendo mano emomiyo noyie guedhe. 24Kata kamano
nomedo penje niya, "In Esau wuoda adier." Jakobo nodwoke niya, "Ee, an."
25Isaka nowachone niya, "Ara koro miya ring’o mondo acham eka aguedhi."
Eka Jakobo nomiye ring’o mochamo, kod divai omadho. 26Eka wuon mare
nowachone niya, "Sud machiegni wuoda, mondo inyodha." 27Omiyo nosudo
machiegni monyodhe. Kane Isaka owinjo tik lepe, noguedhe kowacho kama:

"Tik wuoda madum mamitni

chalo gi tik puodho

ma Ruoth Nyasaye oseguedho.

28Nyasaye mondo okelni koth

moa e polo,

mondo puotheni obed momew

kendo iyud cham gi divai mogundho.

29 Ogendini duto mondo otini kendo okulreni.

Bed ruodh oweteni, kendo nyikwa meru mondo okulreni.

Okuong’ joma kuong’i’

to oguedh jogo maguedhi."

30Kane Isaka osetieko guedho Jakobo kamano, Jakobo nowuok. To gikanyono,
Esau owadgi noduogo koa dwar. 31En bende notedo chiemo mamit, motero ni
wuon mare. Nowachone niya, "Wuora, yie ichung’ mondo icham ring’o ma
asekeloni, eka iguedha." 32Isaka nopenje niya, "In to, in ng’a?" Nodwoke
ni, "An Esau wuodi maduong’." 33Isaka nobwok kendo okirni ahinya,
mopenje niya, "To kara macha nende ng’a, mane onego le, mokelona, nende
achamo ring’ono kapok ibiro, mi aguedho ng’atno, kendo guethno osiko."
34Kane Esau owinji kamano noywak malit ahinya, mowacho niya, "Wuora, an
bende guedha!" 35Isaka nodwoke niya, "Owadu nobiro mowuonda, kendo koro
osekawo guethni." 36Eka esau nowacho niya, "Ne onyal chake ni Jakobo,
nikech koro osewuonda diriyo, mokwongo nokawo duong’na mar nywol, kendo
koro osemaya gueth. To donge ikanonae gueth moro?" 37Isaka nodwoko Esau
niya, "Aseloke ruodhi, kendo aseloko owetene duto mondo obed jotichne.
Aseguedhe gi cham gi divai, koro wuoda ere gima odong’ ma datimni?" 38To
Esau nomedo penjo wuon niya, "Wuora, ne in mana gi gueth achiel kende,
yie iguedha an bende." Mi noywak malit. 39Eka Isaka nowachone niya,

"Inidag e piny motimo ongoro

kendo puotheni ok noyud koth moa e polo.

40 To liganglani ema nomiyi chiemo,

kendo inibed jatich owadu.

To kinde nobi ma ining’anyie,

kendo nia e bwo lochne."

Isaka otero Jakobo Harran

41Esau nomako sadha gi Jakobo nikech gueth mane wuon-gi oseguedhego.
Omiyo noparo niya, "Wuora tinde chiegni tho, to kaseloso liende, to
abiro nego Jakobo owadwa." 42To kane Rebeka ong’eyo gima Esau paro,
noluongo Jakobo mowachone niya, "Wuoda, winji! Esau owadu dwaro negi
mondo ochulni kuor. 43Omiyo adwaro ni mondo itim gima abiro wachoni.
Ikri piyopiyo mondo iring idhi Harran ir Laban owadwa, 44idag kuno. Ka
mirimb owadu oserumo, 45kendo wiye osewil gi gima isetimone, eka naor
ng’ato mondo oomi. Ere gima omiyo yawuota ariyo ditho odiechieng’
achiel?"

46Kuom mano, Rebeka nowacho ni Isaka niya, "Mond Esau ma nyi pinje
mokogi ojoga. Ka dipo ni Jakobo bende okendo mana nyar Hiti, to ber
katho."

Chakruok 28

1Isaka noluongo Jakobo, moguedhe kendo osieme niya, "Kik ikend nyar
jo-Kanaan, 2to dhiyo Mesopotamia piyopiyo e dala Bethuel kwaru mondo
ikend nyar Laban neru. 3Nyasaye Manyalo Gik Moko Duto oguedhi, kendo
omiyi nyithindo mang’eny, mondo chieng’ moro idok wuon ogendini mathoth.
4Onego oguedhi kendo oguedh nyikwayi kaka noguedho Ibrahim, mondo ikaw
piny ma koro idakie. En e piny mane Nyasaye omiyo Ibrahim." 5Kamano
Isaka nooro Jakobo Mesopotamia ir Laban wuod Bethuel ja-Aram. Labanno ne
owadgi Rebeka ma min Jakobo gi Esau.

Esau okendo dhako machielo

6Esau koro nong’eyo ni Isaka oseguedho Jakobo kendo oseore Mesopotamia
mondo odhi okend kuno. Nowinjo bende ni kane Isaka guedho Jakobo,
nosieme ni kik okend nyar Kanaan. 7Bende nong’eyo ni Jakobo nowinjo wach
wuon mare gi min mare, mi nosedhi Mesopotamia. 8Kamano Esau nofwenyo ni
kara Isaka wuon mare ne ok ohero nyi Kanaan. 9Omiyo nodhi ir Ishmael
wuod Ibrahim, mokendo Mahalath, nyar Ishmael ma nyamin Nebayoth.

Lek ma Jakobo oleko Bethel

10Jakobo nowuok Beersheba kochomo Harran. 11Nochopo kamoro mobworoe
nikech chieng’ nosepodho, nonindo kanyo koteno wiye gi kidi moro ma
nokwanyo kanyo. 12To konindo, noleko ni oneno raidhi mochung’ koa e
piny, mochopo e polo. To malaika mag Nyasaye ne luwo raidhino, kaidho
malo, kendo kalor piny. 13Bende noneno Ruoth Nyasaye kochung’ bute,
kawachone niya, "An e Ruoth Nyasaye, ma Nyasach Ibrahim kwaru, kendo
Nyasach Isaka, piny minindoeni abiro miyi gi nyikwayi. 14Nyikwayi nobed
mang’eny ka lowo. Gininya malach kendo ginilandre koni gi koni, mi
dhoudi duto mae piny nokwa mondo oguedhgi kaka aseguedhi gi nyikwayi.
15Anabed kodi, kendo anariti kamoro amora midhiye, nyaka adwoki e
pinyni. Ok naweyi ka pok atimoni gima asewachoni." 16Eka Jakobo nochiew
mowacho niya, "Adier, kara Ruoth Nyasaye nika, to ok ang’eyo!" 17Luoro
nomake, mowacho niya, "Ma kama lich manade! Nyaka bed ni en od Nyasaye,
kendo ranga polo."

18Jakobo nochiew gokinyi mang’ich. Nokawo kidi ma notenogo wiyeno, mi
ochunge ka siro moolo kuome mo, kochiwe ni Nyasaye. 19Nochako nying
kanyo ni Bethel (tiende ni od Nyasaye.) To e kinde mokwongo dalano
niluongo ni Huz.

20Eka Jakobo nokuong’ore ka wacho ni Ruoth Nyasaye niya, "A Ruoth
Nyasaye, ka inibed koda, kendo ka initelna e wuodha, kimiya chiemo gi
lewni, 21mi aduog maber e dalawa, eka nibed Nyasacha, 22kendo kidi ma
asechungo ka sironi nobed odi. Bende anamiyi achiel kuom apar mag gik
moko duto mimiya."

Chakruok 29

Jakobo tiyo ni Laban mondo okend Rahel

1Jakobo nodhi nyime gi wuodhe nyaka nochopo e piny man yo wuokchieng’.
2Nopo koneno soko e pap ka kweth adek mag rombe onindo e dire. Sokono
ema ne jamni modhoe, to ne nitie kidi maduong’ ahinya e dhoge, 3ma
jokwath ne ng’ielo oko mondo gimi jambgi pi. To kane jamni osemodho, eka
jokwath ne dwoko kidino ewi soko. 4Jakobo nopenjogi niya, "Osiepena, ua
kanye?" Ne gidwoke ni, "Waa Harran" 5Eka nopenjogi ka ging’eyo Laban ma
nyakwar Nahor, mi ne gidwoke ni ging’eye. 6Nomedo penjogi niya,
"Ongima?" Ne gidwoke ni, "Ongima, kendo Rahel ma nyare ero biro gi
jambe." 7Jakobo nowacho nigi niya, "Piny pod chon, kendo sa mirwakoe
jamni podi. Dak umodhgi, mondo utergi e lek?" 8Ne gidwoke niya, "Ok
wanyal timo kamano kapok jokwath duto ochokore mi wang’ielo kidi man e
dho soko oko mondo jamni omodhi." 9To kane pod Jakobo wuoyo kodgi, Rahel
nochopo gi jamb wuon mare, nimar en ema ne en jakwadhgi. 10Kane Jakobo
oneno Rahel ka ni gi jamb Laban ner mare, nodhi mong’ielo kidi mani dho
soko, mi nomiyo jamb Laban pi. 11Eka nonyodho Rahel, kendo oywak,
12Nowachone niya, "An wuod Rebeka, ma nyamin wuoru!" Gikanyono Rahel
noringo monyiso wuon mare. 13To kane Laban owinjo ni Jakobo wuod nyamin
obiro, nodhi piyopiyo mondo oromne. Nokwake monyodhe, eka nokele dala,
bang’e Jakobo nonyiso Laban gik moko duto mane osetimore, 14mi Laban
nowachone niya, "Adier in remba." Kamano Jakobo nobet kode kuom due
mangima.

15Bang’e Laban nowacho ni Jakobo niya, "Ok owinjore itina nono mana
nikech in watna, omiyo nyisa gima onego achuli." 16To Laban ne nigi
nyiri ariyo. Nyako maduong’ ne nyinge Lea, to matin ne Rahel. 17Lea ne
ok jaber gi ka wang’e, to Rahel ne nigi chia, kendo nojaber. 18Jakobo
nohero Rahel, omiyo nowacho ni Laban niya, "Abiro tiyoni kuom higni
abiriyo mondo imiya Rahel nyari." 19Laban nodwoke niya, "Ber ka amiyigo,
moloyo miye ng’at machielo, omiyo bed koda." 20Jakobo notiyo ni Laban
kuom higni abiriyo mondo okend Rahel, to hignigo duto nochalone mana ka
ndalo moko manok, nikech nohero Rahel ahinya.

21Jakobo nowacho ni Laban niya, "Asetieko ndalo mane iketona, omiyo koro
miya nyari obed chiega." 22Kuom mano Laban notimo nyasi, moluongo
jogweng’no duto. 23To gotienono nomiyo Jakobo mana Lea kar Rahel mi
Jakobo nokende. 24Bende Laban nokawo Zilpa jatichne manyako, momiyo Lea
mondo obed jatichne. 25Kinyne gokinyi, Jakobo nofwenyo ni kara Laban
nomiye mana Lea, omiyo nopenjo Laban niya, "Ang’o momiyo isetimona kama?
Natiyoni mondo imiya Rahel. Koro ang’o momiyo isewuonda?" 26To Laban
nodwoke niya, "Thurwa ka nyako matin ok kwongni maduong’ dhi tedo. 27Rit
arita nyaka watiek juma mar nyasini eka abiro miyi Rahel, kiyie tiyona
kuom higni abiriyo mamoko." 28Jakobo noyie gi wachne, motieko jumb nyasi
mar kend Lea. 29Eka Laban nomiye Rahel nyare, kendo nokawo Bilha
jatichne manyako, momiyo Rahel mondo obed jatichne. 30Kamano Jakobo
nokendo Rahel bende, mi nohere moloyo Lea. Bang’ mano notiyo ni Laban
kuom higni abiriyo moko.

Nyithind Jakobo

31Kane Ruoth Nyasaye oneno ni Lea ok oher, noguedhe gi nyathi, to Rahel
ne ok nywol. 32Lea nomako ich, monywolo nyathi ma wuowi. Nowacho niya,
"Ruoth Nyasaye oseneno chandruokna, kendo koro chwora biro hera." Omiyo
nochako wuodeno ni Reuben, (tiende ni Nyasaye oseneno chandruokna.)

33Nochako omako ich monywolo wuowi moro. Nowacho niya, "Ruoth Nyasaye
osemiya wuowi machielo, nimar nowinjo ka chwora ok ohera." Kuom mano
nochake ni Simeon, (tiende ni, winjo.) 34Nomako ich kendo, monywolo
wuowi mar adek. Nowacho niya, "Koro chwora biro padore kuoma, nimar
asenywolone yawuowi adek." Mi nochake ni Lawi, (tiende ni padruok.)
35Bang’e nochako omako ich, monywolo wuowi moro kendo. Nowacho niya,
"Koro apako Ruoth Nyasaye." Omiyo nochake ni Juda, (tiende ni, pak).
Bang’ mano nochung’ moweyo nywol.

Chakruok 30

1Kane Rahel oneno ni ok onywol ni Jakobo nyithindo, nyiego nomake gi
nyamin mare, mowacho ni Jakobo niya, "Miya nyithindo, nono to abiro
tho!" 2Jakobo nokecho gi Rahel, mowachone niya, "Iparo ni an e Nyasaye,
mosetami e nywol?" 3Nodwoko Jakobo niya, "Kaw Bilha jatichna manyako,
ibedgo, mondo onywolna nyithindo e chonga. Mano e yo ma dimi abed gi
nyithindo." 4Mi nochiwo Bilha jatichne ni chwore. 5Bang’e Bilha nomako
ich, monywolone Jakobo wuowi. 6Eka Rahel nowacho niya, "Nyasaye
oseng’ado bucha maber, nikech osewinjo kwayona, momiya nyathi ma wuowi."
Omiyo nochake ni Dan (tiende ni ng’ado bura). 7Bilha nomako ich kendo mi
nonywolone Jakobo wuowi machielo. 8Rahel nowacho niya, "Ne apiem matek
gi nyamera, mi aloyo." Omiyo nochako wuodeno ni Naftali (tiende ni
piem).

9Kane Lea ofwenyo ni ochung’ ok onywol, nokawo Zilpa jatichne, momiyo
Jakobo. 10Zilpa bende nonywolo ni Jakobo wuowi. 11Omiyo Lea nowacho
niya, "An jahawi!" Mi nochake ni Gad (tiende ni, Hawi). 12Zilpa nonywolo
ni Jakobo wuowi machielo, 13mi Lea nowacho niya, "Mano mor manade! Koro
mon biro lwonga ni Omore." Omiyo nochake ni Asha, (tiende ni, Mor).

14E ndalo mag kayo ngano, Reuben nodhi e pwodho, moyudo olemo miluongo
ni mandrek, mokelo ni Lea min mare. Rahel nokwayo Lea mondo omiye
mandrek mane wuode okelo. 15To Lea nopenje niya, "Iparo ni kawo chwora
en gima tin koso, mapod kendo idwaroe mana mandrek mag wuoda bende?" To
Rahel nodwoke niya, "Kimiya mandrekgo, to ang’ Jakobo nonind e odi
kawuono." 16Omiyo kane Jakobo odwogo dala koa e puodho godhiambo, Lea
nowuok kadhi romone, mowachone niya, "Nyaka inind e oda kawuono, nikech
aseng’iewi gi mandrek mag wuoda." Kuom mano otienono nonindo e ode.
17Nyasaye nowinjo kwayo Lea, modwoke. Nomako ich, kendo nonywolo ni
Jakobo wuowi mar abich. 18Eka Lea nowacho niya, "Nyasaye osemiya pokna,
nikech namiyo chwora jatichna." Omiyo nochako wuode ni Isakar, (tiende
ni, pok). 19Bang’e Lea nomako ich kendo, monywolo ni Jakobo wuowi mar
auchiel. 20Nowacho niya, "Nyasaye osemiya chiwo maber. Koro chwora biro
gena, nikech asenywolone yawuowi auchiel." Omiyo nochako wuodeno ni
Zebulun, (tiende ni, geno). 21Achien nonywolo nyako, mochako ni Dina.

22Bang’e Nyasaye noparo Rahel nodwoko kwayone, moguedhe gi nyathi.
23Nomako ich, monywolo nyathi ma wuowi. Eka nowacho niya, "Nyasaye
osegolona wichkuot ma nyocha an go." Omiyo nochako wuodeno ni Josef,
(tiende ni golo kata medo). Nowacho niya, 24"Mad Ruoth Nyasaye medna
wuowi machielo."

Winjruok mar pok ma Jakobo otimo gi Laban

25Kane Rahel osenywolo Josef, Jakobo nowacho ni Laban niya, "We mondo
adog thurwa. 26Miya monda gi nyithinda ma omiyo asebedo ka atiyoni."
27Laban nodwoke niya, "Yie awachie. Aneno ni asemew, kendo Ruoth Nyasaye
oseguedha nikech in. 28Omiyo nyisa pok monego achuli." 29Jakobo nodwoke
niya, "Ing’eyo kaka asetiyoni, kendo kaka jambi osenywolore ka aritogi.
30Kane abiro, jambi ne nok, to koro gisemedore ahinya, kendo ruoth
Nyasaye oseguedhi e yoreni duto nikech an. Donge koro en kinde ma an
bende onego apidhie jooda?"

31Laban nopenje ni, "Onego achuli ang’o?" To Jakobo nodwoke ni, "Ok
adwar mondo imiya gimoro, to mak mana kiyie timo gima adwaro, eka pod
abiro medo bedo jakwadhi. 32Kawuono abiro wuotho ei jambi duto, mondo
awal rombe maratenge, gi diek marang’eye, kod maraboge, obed yorgi. Ma e
pok ma adwaro. 33To bang’e inyalo neno ane kaka asebedo jaadiera. Ka
ibiro nono jamba, mineno ka an gi diel moro ma ok rabok kata rang’ech,
kata rombo ma ok rateng’ to kara mano nobed gima okwal." 34Laban nodwoke
ni, "Ber! Wabiro timo kamano."

35To chieng’no Laban nogolo nywogi maraboge kod marang’eye, gi nybuche
ma aboge kod ma ang’eye kata man gi kido motono marachar rachar,
kaachiel gi rombe maratenge. Jamnigo duto nomiyo yawuote. 36Modhi kodgi
mabor moromo wuodh ndalo adek, koa kuma ne Jakobo nitie. To jakobo
nodong’ ka kwayo jamb Laban mamoko.

37Eka Jakobo nokawo kkete moko mag yien mopogore opogore, mi nopoko
kuonde moko e korgi, mondo igi marachar onen. 38Nochungo ketego but
mberni ma jamni modhoe, mondo jamni ochomgi tir ka modho, nikech kanyo
ema ne thuondi luwogie. 39Omiyo kane oluwgi e nyim ketego kamano, to ne
ginywolo nyithindo maraponde gi marang’eye kod maraboge. 40To bang’e
Jakobo nopogo imbe, mi oweyo mana mago maraponde gi maratenge mondo oluw
romb Laban. Mano e yo mane omedogo jambe owuon, mi ne ok oriwogi gi mek
Laban. 41Kane iluwo swinni motegno, Jakobo ne keto ketego e nyimgi, but
mberni ma gimodhoe, ni mondo igi opong’ e nyim ketego. 42To ne ok oketo
ketego e nyim swinni moyomno. Omiyo diek moyomno nodong’ ni Laban, to
motegno nobedo mag Jakobo. 43Piyopiyo nono Jakobo nodoko jamoko miwuoro.
Ne en gi jamni mang’eny gi ngamia kod kenje, kaachiel gi wasumbini ma
chuo gi mamon.

Chakruok 31

Jakobo oringo Laban

1Jakobo nowinjo ni yawuot Laban wacho niya, "Jakobo osekawo gik wuonwa
duto, kendo mwandu ma en go oseyudo mana kuom wuonwa." 2Noneno bende ka
Laban koro ok ohere kaka chon. 3Bang’e Ruoth Nyasaye nowacho ni Jakobo
niya, "Dogi e pinyu ir oweteni, abiro bet kodi kuno." 4Omiyo Jakobo
noluongo Rahel gi Lea kuma nokwayoe jambe, 5mowachonigi niya, "Aseneno
ka wuonu tinde ok ohera kaka nohera e kinde mokwongo, to kata kamano
Nyasach wuora osebedo ka ni koda. 6Uduto ung’eyo kaka asetiyo ni wuonu
gi tekra duto. 7En to, osewuonda, moloko pokna nyadipar. To kata kamano,
Nyasaye ne ok oweyo ohinya. 8Kane Laban owachona ni diek marang’eye ema
nobed pokna, to diek duto ne nywolo mana nyithindo marang’eye, kendo ka
nowacho ni jamni ma kitgi rapora ema nobed pokna, to diek duto ne nywolo
mana nyithindo ma kitgi rapora. 9Kamano Nyasaye osegolo jamni kuom
wuonu, momiya. 10E kinde mane thuondi dwaro luwo jamni, naleko maneno ni
nyuogi duto malupo, gin rang’eye gi raponde kod ma kitgi okiko okiko.
11Malaika mar Nyasaye nowuoyo koda ka aleko, moluonga niya, ‘Jakobo’. Mi
nadwoke ni, ‘Antie’ 12Nowachona niya, ‘Neye kaka nyuogi duto ma luwo
diek gin rang’eye gi raponda kod ma kitgi okiko okiko. Mano timore
nikech aseneno gik moko duto ma Laban timoni. 13An e Nyasaye ma
nofwenyoreni Bethel kuma niwiroe siro gi mo, kichiwena, kendo
ikuong’ori. Koro wuogi ia e pinyni mondo idog thuru.’ "

14Rahel gi Lea ne jodwoke niya, "Onge mwandu ma wabiro chamo kuom
wuonwa. 15Donge tinde okwanowa ka jomoko nono, nikech oseng’iewowa kendo
osechamo mwandu duto mane onywomwa. 16Mwandu duto ma Nyasaye osegolo
kuom wuonwa gin mawa kod nyithindwa, omiyo tim mana kaka Nyasaye
osewachoni." 17,18Kamano Jakobo noikore mondo odog ir wuon mare e piny
Kanaan. Noketo nyithinde gi monde e ngamia, mi nosembo jambe duto, kendo
nokawo gimoro amora ma noseyudo Mesopotamia.

19E kindeno, noyudo ka Laban odhi ng’ado yie rombe, kendo kane pod en
kuro, Rahel nokwalo nyisechene, 20to Jakobo bende nowuonde moa
ling’ling’ ma ok onyise. 21Nokawo gige owuon moringo oa. Nong’ado aora
Yufrate, momako yo madhi e piny gode mag Gilead.

Laban olawo Jakobo

22Bang’ ndalo adek, Laban nowinjo ni Jakobo osea, 23omiyo nokawo joge,
kendo ne gilawe kuom ndalo abiriyo, mi gijuke e got Gilead. 24To Nyasaye
nofwenyore ni Laban ja-Aram e lek gotieno, mowachone niya, "Kik iwach ni
Jakobo gimoro amora." 25Laban noyudo ka Jakobo oguro hembe e got Gilead,
mi en bende noguro mare kanyo gi joge.

26Laban nopenjo Jakobo niya, "Ang’o momiyo niwuonda, mikawo nyiga
iringogo ka joma omak e lweny? 27Ere gimomiyo nia ling’ling’ ka akia?
Dine inyisa ni idwaro dhi, dine akowi gi mor, kiwerni kendo igoyoni
thum. 28Bende ne ok iweyo agoyo oriti ni nyiga gi nyikwaya. Kuom mano
isetimo gima ofuwo. 29An gi teko mar hinyi, to Nyasach wuoru nyoro
owuoyo koda, ka kwera ni kik awachni gimoro amora. 30Ang’eyo ni ne ia
nikech siso ne oloyi gi joodu, to ang’o momiyo nikwalo nyisechena"?
31Jakobo nodwoke niya, "Naringo aa nikech naluor ni dipo ka imaya nyigi.
32To ng’ato ang’ata moyud gi nyisecheni nyaka negi! Rang gimoro amora ma
mari mondo ikaw ka jowagi neno." To Jakobo ne ok ong’eyo ni Rahel ema
nosekwalo nyisechego.

33Laban nodhi e hemb Jakobo gi hemb Lea gi hemb nyiri ariyo ma jotich,
to ne ok oyudo gimoro. Kane owuok e hemb Lea nodhi e mar Rahel. 34To
kata kamano Rahel nosepando nyisechego e bwo kom ngamia, mi obetie.
Laban nodwaro kuonde duto e hema, to ne ok oyudo nyisechego. 35Rahel
nowacho ni wuon mare niya, "Wuora, kik ikech koda, ni ok anyal chung’e
nyimi, nikech atuo tuo mon." To kata Laban nodwero kamano, ne ok onyal
yudogi.

36Eka mirima nomako Jakobo, modhaw gi Laban kowachone niya, "Ere gima
aseketho momiyo iselawa matek, 37kendo seto giga duto? Ka iseyudo gimoro
ma mari, to gole oko e nyim jowa gi jou, mondo gipog kindwa kodi.
38Asedak kodi koro kuom higni piero ariyo, to rombi kata dieki pok
obuogo, bende pok achamo imi kata achiel. 39Kane ondiek onego romboni
moro, ne ok adewo keloni ringe ma dinyisi gima osetimore, to nachulo
achula. Ne iketo chik ni nyaka achul chiayo moro amora mokwal, bed ni
okwale godiechieng’ kata gotieno. 40E kindego duto chieng’ ne chama
godiechieng’, to koyo chama gotieno, kendo nindo ne ok tera. 41Kamano e
kaka asetiyoni kuom higni piero ariyogi. Natiyoni kuom higni apar
gang’wen mondo imiya nyigi ariyo, kendo namedo tiyoni kuom higni auchiel
mondo ayud jamni kaka pokna, to niloko pokna nyadipar. 42Ka dine Nyasach
Ibrahim kwara mane Isaka bende lamo, ok ni koda, to dine iseriemba gi
lweta nono. To Nyasaye noneno kaka natiyo matek, kendo kaka nachandora,
omiyo nyoro okweri gotieno ni kik itimna gomoro marach."

Jakobo gi Laban jotimo winjruok

43Laban nodwoko Jakobo niya, "Nyigo gin nyiga, kendo nyithindogo gin
nyithinda; jamnigo bende maga. Gik moko duto ma in go gin maga. To koro
datim nyiga gi nyithindgi nadi? 44Watim winjruok, kendo wachok kite
mondo obed rapar e kindwa kodi." 45Omiyo Jakobo noyiero kidi mang’ongo,
mochungo tir ka siro mar rapar, 46kendo nowacho ni joge mondo okwany
kite moko, mi ne gichokogi kaachiel. Eka ne gichiemo but kitego. 47Laban
nochako nying kanyo ni Jegar-sahadutha, to Jakobo nochake ni Galeed.
(Jegar-sahadutha en dho Aram, to Galeed en dho Hibrania. Tiend nying
ariyogo en pidh kite mobedo ka janeno.) 48Laban nowacho niya, "Chakre
kawuono, pidh kiteni biro bedo ka janeno e kindwa kodi". Mano emomiyo
nochak kanyo ni Galeed. 49Laban nowacho kendo niya, "Kwasepogore, to
Ruoth Nyasaye mondo ong’i timbewa." Mano emomiyo nochak kanyo bende ni
Mizpa (tiende ni kar ng’icho). 50Laban nomedo wacho niya, "Kapo ni
ithago nyiga, kata ka ikendo mon moko ka onge janeno, to ng’e ni Nyasaye
e janeno e kindwa kodi." 51Eka nodhi nyime kowacho ni Jakobo niya, "Ne
pidh kite ma asechoko, kod siro ma asechungo e kindwa. 52Pidhni kod
sironi mondo obed ka janeno ni ok nakadh pidhni mondo amonji, to in
bende ok nikadh pidhni kata sironi mondo imonja. 53Nyasach Ibrahim gi
Nyasach Nahor nopog kindwa kodi kwatimo kamano." Bang’e Jakobo
nokuong’ore e nying Nyasaye mane Isaka wuon mare lamo. 54Noyang’o chiayo
moro, motimogo misango e godno, kendo noluongo wedene mondo obi ochiem.
Kamano ne gichiemo kaachiel, kendo ne ginindo kanyo.

55Kinyne Laban nogoyo ni nyige gi nyikwaye oriti, mi noa modok dala.

Chakruok 32

1Jakobo to nodhi nyime gi wuodhe, kendo nopo ka malaika mag Nyasaye
oromo kode. 2Kane onenogi, nowacho niya, "Ma en oganda mar Nyasaye!" Mi
nochako kanyo ni Mahanaim (tiende ni, ogendini ariyo).

Jakobo oikore mondo orom gi Esau

3Jakobo nooro joote mondo otel nyime ir Esau owadgi mane nie gweng’
Seir, e piny Edom. 4Nochikogi mondo giwach ni Esau ni jatichne Jakobo
owacho kama: "Asebedo kadak gi Laban nyaka koroni. 5An gi dhok kod kenje
gi rombe gi diek, kaachiel kod wasumbini machwo gi mamon. Kuom mano
aoroni wach mondo iyie irwaka gi ng’wono." 6Joote nodwogo ir Jakobo,
mowachone niya, "Ne waromo gi owadu Esau ka biro romoni gi ji mia
ang’wen." 7Kane Jakobo owinjo kamano, nobwok, kendo chunye nochandore
ahinya. Omiyo nopogo joge gi jambe e migepe ariyo, 8koparo ni kapo ni
Esau omonjo migawo achiel, to migawo machielo nyalo tony. 9Eka nolemo,
kowacho niya, "A Ruoth Nyasaye ma Nyasach Ibrahim kwara, kendo Nyasach
Isaka wuora, in ema niwachona ni mondo adog thurwa ir joodwa, kendo ni
initimna maber. 10Ok awinjora gi herani maradier kendo mosiko misenyisa.
Nang’ado aora Jordan ka aonge gi gimoro mak mana ludha mar wuoth kende,
to korom aseduogo gi ogendini ariyogi. 11Omiyo resa e lwet Esau owadwa,
nimar aluor ni dipo ka otiekowa duto, ma ok oweyo kata mana mon kata
nyithindo. 12Par kaka nisesingorina ni iniguedha, kendo nimiya nyikwayo
mang’eny ka kwoyo mae dho nam ma ok nyal kwan."

13Jakobo nobuoro kanyo, to kinyne noyiero 14diek mia ariyo ma nyibuche,
gi nyuogi piero ariyo, kod rombe mia ariyo, gi imbe piero ariyo, 15kod
ngamia madhodho piero adek man gi nyithindgi, gi dhok piero ang’wen, gi
rwedhi apar, kod kenje piero ariyo mamon, gi apar machwo. 16Noketo kweth
ka kweth e lwet jatichne achiel achiel kawachonigi niya, "Teluru nyima
kuweyo thuolo e kind kweth gi kweth." 17Eka nochiko jal ma notelo niya,
"Ka Esau owadwa oromo kodi, mopenji ni in jatich ng’a, to idhi kanye,
kendo jamni misembogi mag ng’a? 18To mondo idwoke kama: ‘Gin mag Jakobo
jatichni, kendo ooronigi kaka chiwo. En owuon to obiro bang’wa.’ " 19Jal
mar ariyo gi mar adek kod jogo duto mane sembo jamnigo bende Jakobo
nochiko kamano, 20monyisogi ni mondo gimed wacho ni Esau niya, "Jakobo
jatichni biro bang’e," Jakobo noparo ni obiro hoyo chuny Esau gi chiwo
mane oseorone motelogo, kendo koromo kode bang’e, to dipo ka orwake gi
ng’wono. 21Kamano chiwogo duto nodhi motelo nyime, to en nodong’ monindo
e kambi gotienono.

Jakobo oi gi ng’ato Peniel

22Gotienono Jakobo nochiew mokawo monde ariyo gi jotichne ariyo ma nyiri
kod nyithinde apar gachiel, mi ne gikadho kama ing’adogo aora Jabok.
23Kane osekonyogi ng’ado aora kaachiel gi mwandune duto, 24nodong’
kende, kendo ng’ato nobuke moi kode kanyo nyaka piny oru. 25To kane
ng’atno oneno ni ok onyal nyago Jakobo, nogoyo achiake, mi em Jakobo
owil ka pod gii. 26Eka ng’atno nowacho niya, "Weya mondo adhi, nikech
piny, dwaro ru." To Jakobo nodwoke niya, "Ok anyal weyi idhi kapok
iguedha." 27Nopenjo Jakobo niya, "Nyingi ng’a?" Mi nodwoke ni, "Nyinga
Jakobo." 28Eka ng’atno nowachone niya, "Chakre kawuono nyingi ok nobed
Jakobo, to ibiro luongi ni Israel, nikech isei gi Nyasaye, kendo gi ji,
miloyo." 29Jakobo nokwaye niya, "Yie inyisa nyingi." To nopenje ni,
"Ang’o momiyo ipenja nyinga?" Kata kamano noguedhe. 30Jakobo nowacho
niya, "Aseneno Nyasaye wang’ gi wang’, to pod angima!" Omiyo nochako
nying kanyo ni Peniel (tiende ni, wang’ Nyasaye). 31Jakobo noa Peniel ka
chieng’ wuok, kendo nowuotho kofwono, nikech bamne nosewil. 32Mano
emomiyo jo-Isarel ok cham pond bam nyaka chil kawuono, nikech ring’ono
ema ng’atno nogoyo e bam Jakobo.

Chakruok 33

Jakobo oromo gi Esau

1Kane Jakobo oting’o wang’e moneno Esau kabiro gi ji mia ang’wen, nopogo
nyithinde ni Lea gi Rahel kod monde ariyo ma jotich. 2Noketo monde ma
jotichgo gi nyithindgi mondo otel, eka Lea gi nyithinde noluwogi, to
Rahel gi Josef ema noketo chien. 3Eka Jakobo notelo nyimgi, mogoyo
chonge piny kokulore nyaka e lowo dibiriyo, kodhi nyime nyaka noromo gi
owadgi. 4Esau noringo kadhi romone, kendo nokwake monyodhe, mi ne giywak
giduto. 5Kane Esau oting’o wang’e, moneno mond Jakobo gi nyithindgi
nopenjo niya, "Magi ng’a gini man kodigi?" Jakobo nodwoke ni, "Jaduong’,
gin nyithindo ma Nyasaye osemiya kuom ng’wonone." 6Eka monde ma jotich
nosudo machiegni, moro ka moro gi nyithinde, mi gikulore piny. 7Lea gi
nyithinde be nosudo machiegni, mokulore. Eka Josef gi Rahel bende ne
josudo, mokulore. 8Esau nopenjo Jakobo niya, "Oganda maduong’ mane
aromogo cha to?" Jakobo nodwoke niya, "Jaduong’, naorogi mondo gibi
gikwana ng’wono kuomi." 9To Esau nowachone niya, "An gi giga moroma,
owadwa. Omiyo bed abeda gi magi."

10Jakobo nowachone niya, "Ooyo; ka iseng’wonona, to yie ikaw mich ma
achiwogo. Kaka iserwaka gi ng’wono, biro e nyimi chalna mana gi biro e
nyim Nyasaye. 11Omiyo yie ikaw chiwo ma asekeloni, ni mar Nyasaye
oseguedha mi ayudo gik moko duto madwaro." Kamano nochune nyaka nokawo
michgo.

12Bang’ mano Esau nowacho ni Jakobo niya, "Waikreuru mondo waa, kendo an
ema abiro telo." 13To Jakobo nodwoke ni, "Jaduong’, ing’eyo ni
nyithindogi pod tindo, to bende nyaka apar jamni madhodho. Kapo ni osemb
gi matek kata mana kuom ndalo achiel, to giduto ginyalo tho. 14Kuom
mano, jaduong’, akwayi mondo itel atela nyima, to abiro luwi mos mos gi
nyithindo kod jamni, nyaka achop iri Seir." 15Esau nowachone ni, "Kara
awe joga moko mondo akonyi wuoth." To Jakobo nodwoko ni, "Erokamano
jaduong’; ok onego ithagri kamano." 16Omiyo Esau nomako yo, modok Seir.
17Jakobo to nolokore mochomo Sukoth, mi nogero ot kuno, kendo nolosoe
abilni ni jambe. Mano emomiyo nochak nying kanyo ni Sukoth (tiende ni,
abilni).

18Kane Jakobo osea Mesopotamia, nochopo maber e dala Shekem e piny
Kanaan. Noguro hembe yo wuok chieng’, machiegni gi dalano. 19Lowo mane
ogedoe kanyo nong’iewo kuom nyikwa Hamor ma wuon Shekem gi fedha mia
achiel. 20Nogero kendo-mar-misango kanyo, mochako ni Elelohe-Israel,
(tiende ni, El, ma Nyasach Israel.)

Chakruok 34

Wach Dina

1Chieng’ moro Dina nyar Jakobo mane Lea onywolo, nodhi limo nyi pinyno.
2Shekem wuod Hamor ma ja-Hivi mane ruodh pinyno nonene, mokawe kendo
noriwore kode, mokethe. 3To nohero Dina ahinya, omiyo notemo hoyo
chunye, 4mi nowacho ni wuon mare niya, "Nywomna nyakoni." 5Kane Jakobo
owinjo ni Shekem oseketho Dina nyare, ne ok otimo gimoro nikech noyudo
ka yawuote odhi kwath.

6,7Gikanyono mane yawuot Jakobo odwogoe koa kwath, ema Hamor wuon Shekem
bende nobiroe ir Jakobo mondo olos kode. Yawuot Jakobo nobwok kendo ne
gikecho ahinya ka ne giwinjo ni Shekem oseketho nyamin-gi, nikech
jo-Israel kwano gima kamano ka gima rach ahinya. 8Hamor nowachonigi
niya, "Shekem wuoda ohero nyani ahinya, omiyo yieuru mondo okende.
9Wanywom nyiu, to un bende ukend mawa, mondo wabed wede. 10Daguru kodwa,
mondo uwuoth e pinywa duto kaka udwaro, kendo uyud lopu uwegi." 11Bang’e
Shekem nowacho ni wuon Dina kod owete Dina niya, "Yie utimna gima
akwayou, mondo anywomnu gimoro amora mudwaro. 12Nyisauru kar gik monego
anywomnu kod chiwo monego amiu. Ayie chiwo gimoro amora mudwaro, kuyie
ni mondo akend nyani."

13To yawuot Jakobo nowuondo Shekem gi Hamor wuon mare nikech Shekem
nosekuodo wi Dina nyamin-gi. 14Ne giwachonigi niya, "Ok wanyal yie mondo
ng’ama ok oter nyangu mondo okend nyaminwa, nikech mano dibed wichkuot
kuomwa. 15To mak mana ka uyie chalo kodwa, mi utero jou machwo duto
nyangu, 16eka wanyalo yie mondo ukend nyiwa, kendo wan bende wanyalo
kendo mau, mondo wadag kaachiel kodu, kendo wabed oganda achiel. 17To ka
ok uyie mondo oteru nyangu, to wabiro kawo nyarwa, wadhigo." 18Wechego
ne beyo ne Hamor kod Shekem wuode, 19omiyo Shekem, mane omi duong’
ahinya moloyo jomoko duto e dalagi, notimo kaka osewachne piyopiyo,
nikech nohero nyar jakobono ahinya.

20Kamano Hamor gi Shekem nodok kar bura e dhoranga dalagi, mi ne giwuoyo
gi jo thurgi, 21ka giwachonigi niya, "Jogi gin osiepewa. Wawegiuru mondo
gidag e pinywa ka, kendo giwuothie kaka gidwaro. Piny lach moromowa duto
kodgi. Weuru wakend nyigi, kendo wamigi nyiwa gikendi. 22To ok ginyal
yie dak kodwa mondo wabed oganda achiel kodgi mak mana ka jowa machwo
duto oter nyangu kaka gin. 23To kwayie timo kamano, eka ginidag kodwa,
kendo jambgi gi mwandugi kod dhogi biro bedo mawa." 24Jo dalano duto
noyie gi gima Hamor gi Shekem nowachonigi, mi joma chwo duto noter
nyangu.

25To bang’ ndalo ariyo, kane pod jo-Shekem nigi rem malit, yawuot Jakobo
ma Simeon kod Lawi, owete Dina mahie, nokawo gigi mag lweny, mi gidonjo
e dala jogo apoya, kendo ne ginego joma chwo duto. 26Ne ginego Hamor gi
Shekem wuode, eka ne gigolo Dina e od Shekem, mi giago. 27Yawuot Jakobo
mamoko nomonjo joma ne owetegi osehinyogo, mi giyako dalano nikech jogo
nosekuodo wi nyamin-gi. 28Ne gipeyo jambgi gi kenjegi kod gik moko duto
mane giyudo e dala kod oko e lek. 29Bende ne giyako mwandugi duto, kendo
ne gikawo mon gi nyithindo kod gik moko duto mane giyudo e udi.

30Jakobo nowacho ni Simeon gi Lawi niya, "Usekelona chandruok, kendo
usemiyo jo-Kanaan gi jo-Perizi ma weg pinyni mon koda. An mana gi ji
manok kende, omiyo ka jo-pinyni oriwona, to ginyalo tieka kaachiel gi
jooda duto." 31To ne gidwoke niya, "Ok wanyal yie mondo otimni nyaminwa
ka nyako ma jachode kamano!"

Chakruok 35

Nyasaye oguedho Jakobo Bethel

1 Nyasaye nowacho ni Jakobo niya, "Ikri idhi Bethel, mondo idag kuno,
kendo igerie kendo-mar-misango ni Nyasaye mane ofwenyoreni e kinde mane
iringo Esau owadu." 2Omiyo Jakobo nowacho ni joode kod joma nodak kode
niya, "Goluru nyiseche mag pinje mamoko ma un go. Pwodhreuru, kendo
rwakuru lewni maler. 3Wawuoguru wadhi Bethel kuma abiro geroe
kendo-mar-misango ni Nyasaye mane okonya ka anie chandruok, kendo
mosebedo koda kamoro amora madhiye." 4Omiyo ne gimiyo Jakobo nyiseche
duto mag pinje moko mane gin go, kod stadi mane giketo e itgi, mi
noikogi e tiend yath moro machiegni gi Shekem.

5Kane Jakobo gi yawuote owuok, luoro maduong’ moa kuom Nyasaye nomako ji
modak e miech pinyno, mi ne ok gilawo Jakobo gi yawuote. 6Jakobo nodhi
gi joge nyaka Luz, ma tinde iluongo ni Bethel, e piny Kanaan. 7Nogero
kendo-mar-misango kuno, kendo nochako kanyo ni Bethel, (tiende ni od
Nyasaye,) nikech Nyasaye nofwenyorene kanyo ka ne oringo owadgi. 8Debora
mane opiro Rebeka notho, mi noyike e tiend yath manie tik got Bethel.
Omiyo Jakobo nochako yedhno ni Alon-bakuth (tiende ni yath miywakie).

9Nyasaye nochako ofwenyore ni Jakobo kendo, kane oseduogo oa
Mesopotamia. Noguedhe, 10kowachone niya, "Nyingi en Jakobo, to chakre
kawuono ok noluongi ni Jakobo, to nyingi koro en Israel." Kamano nochake
ni Israel. 11Nyasaye nowachone kendo niya, "An Nyasaye Manyalo Gik Moko
Duto. Nywol nyithindo mang’eny ibed oganda maduong’. Inibed gi nyikwayo
mathoth, mi ginidok ogendini mang’eny, kendo moko kuomgi nobed ruodhi.
12Piny mane amiyo Ibrahim gi Isaka ema namiyi gi nyikwayi." 13Eka
Nyasaye noweye kama ne osewuoyoe kodeno, modok e polo. 14Jakobo nochungo
siro kanyo, mochiwoe misango miolo piny, eka bang’e nooloe mo. 15Nochako
kanyono ni Bethel.

Tho mar Rahel

16Ne giwuok Bethel, to kane pod gin mochwalore gi Efrath, muoch nochako
kayo Rahel malit. 17Kane muoch kaye kamano, jacholo nojiwe niya, "Kik
iluor, nikech eri inywolo wuowi machielo." 18To kata kamano Rahel ne
tho, kendo kane chunye dwaro chot, nochako nyathino ni Benoni (tiende ni
wuowi ma ayudo gi chandruok.) 19Kamano Rahel notho, moyike but yo madhi
Efrath, ma tinde iluongo ni Bethlehem. 20Jakobo nochungo siro e liende
ka rapar. Sirono iluongo ni Rapar Liend Rahel, kendo pod en tiue nyaka
chil kawuono. 21Eka Jakobo nodhi nyime gi wuodhe nyaka nochopo
Migdal-eder, moguro hembe kuno.

Yawuot Jakobo

(1 Weche mag Ndalo 2.1-2)

22 E kinde mane Israel odak e pinyno, Reuben noterore gi Bilha, ma
achiel kuom mond wuon nare. Israel nowinjo wachno, mi iye owang’. Jakobo
ne nigi yawuowi apar gariyo. 23Yawuot Lea ne gin Reuben, wuod Jakobo
makayo, eka Simeon gi Lawi gi Juda gi Isakar kod Zebulun. 24Yawuot Rahel
to ne gin Josef gi Benjamin. 25Yawuot Bilha jatich Rahel ne gin Dan gi
Naftali. 26To yawuot Zilpa jatich Lea ne gin Gad gi Asher. Mago e yawuot
Jakobo ma nonywolo Mesopotamia.

Tho mar Isaka

27 Jakobo nobiro ir Isaka wuon mare mane oyudo odak Mamre machiegni gi
Kiriath-arba, (ma tinde iluongo ni Hebron), kuma Ibrahim gi Isaka
nodakie. 28Isaka notho ka en jahigni mia achiel gi piero aboro. 29Kamano
notho moluwo kwerene ka hike oniang’. Yawuote ma Esau gi Jakobo noyike.

Chakruok 36

Nyikwa Esau

(1 Weche mag Ndalo 1.34-36)

1Magi e joka Esau ma bende iluongo ni Edom. 2Esau nokendo nyi Kanaan ma
nyinggi Ada nyar Elon ma ja-Hiti, gi Oholibama nyar Ana wuod Zibeon ma
ja-Hivi, 3kaachiel gi Basemath nyar Ishamael, ma nyamin Nebayoth.

4Ada nonywolo Elifaz ni Esau, to Basemath nonywolo Reuel, 5Oholibama to
nonywolo Jeush gi Jalam kod Kora. Mago e yawuot Esau ma nonywolo Kanaan.
6Esau nokawo monde gi yawuote gi nyige kod joode duto ma noseyudo
Kanaan, mi nodhi e piny moro mabor gi Jakobo owadgi. 7Nodar nimar kama
ne gidakie gi Jakobo ne tin mane ok nyal romogi nikech giduto ne gin gi
jamni mathoth ahinya. 8Kamano Esau ma bende iluongo ni Edom nodak e piny
gode mag Seir.

9Magi e joka Esau ma kwar jo-Edom modak e piny gode ma Seir: 10Chiege ma
ada nonywolo Elifaz, to chiege ma Basemath nonywolo Reuel. 11Yawuot
Elifaz ne gin Teman gi Omar gi Zefo gi Gatam kod Kenaz. 12Elifaz wuod
Esau ne nigi dhako moro ma nyinge Timna, to nonywolone Amalek. Mago e
nyikwa Ada chi Esau. 13Reuel to nonywolo Nahath gi Zera gi Shama kod
Miza. Mago e nyikwa Basemath chi Esau. 14To chi Esau ma Oholibama nyar
Ana ma wuod Zebeon nonywolo Jeush gi Jalam kod Kora.

15Koro magi e jodong joka Esau: Elifaz wuod Esau makayo nonywolo Teman
gi Omar gi Zefo gi Kenaz 16gi Kora gi Getam kod Amalek. Mago e nyikwa
Elifaz ma nobedo jodong piny Edom. Giduto ne gin nyikwa Ada.

17Reuel wuod esau nonywolo Nahath, gi Zera gi Shama kod Miza. Mago e
nyikwa Reuel, ma nobedo jodong Edom. Giduto ne gin nyikwa chi Esau ma
Basemath.

18Chi Esau ma Oholibama nonywolo Jeush gi Jalam kod Kora. Mago e jodongo
ma chi Esau ma Oholibama nyar Ana nonywolo.

19Jogo duto e joka Esau, ma bende iluongo ni Edom, kaachiel gi jodonggi.

Joka Seir

(1 Weche mag Ndalo 1.38-42)

20Nyikwa Seir ja-Hori mane okwongo bet weg pinyno ne gin Lotan gi Shobal
gi Zibeon gi ana gi Dishon gi Ezer kod Dishan. 21Mago e jodong jo-Hori
ma nyikwa Seir ma norito Edom. 22Lotan nonywolo Hori kod Heman, to bende
ne en gi nyamin mare ma nyinge Timna, 23Shobal to nonywolo Alvan gi
Manahath gi Ebal gi Shefa kod Onam. 24To Zibeon nonywolo Aya kod Ana,
Ana ema noyudo sokni machuer pi maliet ka nokwayo kenje Zibeon wuon mare
e thim. 25Ana nonywolo Dishon kaachiel gi Oholibama ma nyare. 26Dishon
to nonywolo Hemdan gi Eshban gi Ithran kod Keran. 27Ezer to nonywolo
Bilhan gi Zavan kod Akan. 28Dishan to nonywolo Uz gi Aran.

29Jodong jo-Hori ne gin Lotan gi Shobal gi Zibeon gi ana 30gi Dishon gi
Ezer kod Dishan. Mago e jodong jo-Hori, kaluwore gi dhoutgi, ma nodak e
piny Seir.

Ruodhi mag Edom

(1 Weche mag Ndalo 1.43-54)

31Magi e ruodhi ma norito piny Edom kane jo-Israel pod onge gi ruoth.
32Ruoth mokwongo ne en Bela wuod Beor, ma dalane niluongo ni Dinhaba.
33Kane Bela otho, Jobab wuod Zera ma ja-Bozra nodoko ruoth kare. 34To
kane Jobab otho, Husham ja-Teman nodoko ruoth kare. 35Bang’ tho Husham,
Hadad wuod Bedad nodoko ruoth kare. Hadadno ema noloyo jo-Midian e piny
Moab. Dalane niluongo ni Avith. 36Kane Hadad otho, Samla ja-Masreka
nodoko ruoth kare. 37Kane Samla otho, Shaul ja-Rehoboth man but aora
Yufrate nodoko ruoth kare. 38To kane Shaul otho, Baal-hanan wuod Akbor
nodoko ruoth kare. 39To bang’ tho Baal-hanan, Hadar nodoko ruoth kare.
Dalane niluongo ni Pau, to nying chiege ne Mehetabel nyar Matred ma nyar
Mezahab.

40Koro magi e jodong joka Esau kaluwore gi dhoutgi kod gwengegi: Ne gin
Timna gi Alva gi Jetheth 41gi Oholibama gi Ela gi Pinon 42gi Kenaz gi
Teman gi Mibzar 43gi Migdiel kod Iram. Jogo duto e jodong Edom, kaluwore
gi gwenge mane gidakie. (Esau e kwar jo-Edom.)

Chakruok 37

Josef gi owetene

1Jakobo nomedo dak e piny Kanaan kuma ne wuon mare odakie. 2Koro ma e
wach joka Jakobo. Josef ne en rawera ma jahigni apar gabiriyo, kendo
nokonyo owetene ma yawuot Bilha gi Zilpa mond wuon mare kwayo rombe gi
diek, to nonyiso wuon mare gik maricho mane owetenego timo. 3Jakobo
nohero Josef moloyo yawuote duto, nikech nonywole koseti, omiyo
notwang’one kandho ma bade boyo. 4To kane owetene mamoko oneno ni
wuon-gi ohero Josef moloyogi duto, ne gidoko mamon kode, kendo na gidagi
wuoyo kode maber.

5Chieng’ moro Josef noleko lek, to ka nonyiso owetene, ne gimedo mana
mon kode. 6Nowachonigi niya, "Winjieuru kaka nende aleko. 7Naleko ni wan
e puodho waduto kwatueyo ngano, mi wich mane atueyo noa malo mochung’
tir. Eka wiyeu nolworo wiyano mokulorene." 8Owetene nodwoke ka penje
niya, "Iparo ni chieng’ moro inibed ruodhwa mondo itiwa?" Mi ne gimedo
doko mamon kode ahinya, nikech lek mane owacho ni olekono. 9Bang’e Josef
nochako oleko lek machielo, mowacho ni owetene niya, "Nende aleko lek
moro ni aneno wang’ chieng’ gi due kod sulue apar gachiel ka kulorena."
10Ka ne onyiso wuon mare kod owetene wachno, wuon nokwere kapenje niya,
"Lek ni no en lek manade? Iparo ni wan gi meru kod oweteni wabiro
kuloreni?" 11Nyiego nomako owete Josef kode, to wuon mare nosiko kaparo
wachno.

Josef ong’iew moter misri

12Owete Josef nodhi Shekem kwayo jamb wuon-gi. 13Bang’e Israel nowacho
ni Josef niya, "Oweteni kwayo jamni Shekem. Bi, adwaro ori irgi." Josef
nodwoke ni, "Ayie dhi." 14Wuon mare nowachone niya, "Dhiyo ine ane ka
oweteni ngima, kendo kwayo jamni maber, mondo idwokna wach." Kamano
nooro Josef Shekem, mi Josef nochako wuoth koa e holo mar Hebron kuma ne
gidakie.

15Ng’at moro noromo gi Josef ka wuotho e thim, mopenje niya, "Idwaro
ang’o?" 16Nodwoke ni, "Adwaro owetena. Yie inyisa kama gikwayoe."
17Ng’atno nowachone niya, "Gisea ka, to nawinjo ka giwacho ni gidhi
Dothan." Omiyo Josef noluwo owetene moyudogi Dothan. 18Ne ginene kobiro
ka pod en gichien, mi ne giparo mondo ginege. 19Ka giwacho e kindgi
giwegi niya, "Neuru! Jalek lek cha biro. 20Wanegeuru, kendo wawite e
bugo moro ka, to wadhi wawachi ni ondiek onege. Mi wanane ane gima lekne
timone!"

21Reuben nowinjo ka giwacho kamano, mi notemo reso Josef e lwetgi,
nowachonigi niya, "Kik wanege. 22Witeuru mana e bugo manie thim ka ni,
to kik uhinye." Nowachonigi kamano nikech nodwaro kawe achien mondo
odwoke ni wuon mare. 23Omiyo kane Josef ochopo ir owetene, ne gilonyo
kandhone ma bade boyo, mi gibole e bugo 24motuo maonge pi.

25Eka ne gibet piny mondo gichiem, to kane gichiemo, ne gipo ka gineno
oganda mar jo-Ishmael koa Gilead dhi Misr., Ne gin gi ngamia moting’o
gik mang’ue ng’ar gi manemane kod yien moko. 26Eka Juda nowacho ni
owetene niya, "Ere ohala ma wabiro yudo kuom nego owadwa, kendo pando
thone? 27Wang’ieweuru gi jo-Ishmaelgi, to kik wahinye, nikech en owadwa,
kendo en rembwa." Mi owetene noyie kode, 28omiyo kane jo-ohala ma
jo-Midian kadho kanyo, ne gigolo Josef oko e bugo. Eka ne ging’iewe gi
jo-Ishmaelgo kuom fedha piero ariyo, mi jogo notere Misri. 29Kane reuben
odok limo bugono, ma ok oyudo Josef, noyiecho lepe. 30Nodok ir owetene,
mopenjogi niya, "Nyathi cha onge kacha! Koro anyalo timo ang’o?"

31Owete Josef nonego diel, mi onyumo kandhu Josef e remb diendno. 32Ne
giyiecho kandhuno mi gitero ni wuon-gi, kendo ne giwachone niya, "Neye
gima wasekwanyo. Range ane ka en mar wuodi." 33Jakobo nong’eyo lawno,
mowacho niya, "Ee, en law Josef nyaka bed ni ondiek osenege, mokidhe
matindotindo!" 34Noyiecho lepe, morwako pien gugru, kendo noywago wuode
kuom ndalo mang’eny. 35Yawuote gi nyige duto notemo hoyo chunye, to
nodagi hore. Nowacho niya, "Abiro ywago wuoda nyaka atho alu bang’e."
Kamano e kaka Jakobo noywago Josef wuode.

36To jo-Midian notero Josef Misri mong’iewe gi Potifar mane achiel kuom
jotend Farao, kendo mane jaduong’ jorit od ruoth.

Chakruok 38

Juda gi Tamar

1E kindeno Juda noweyo owetene, modhi odak gi Hira ma ja-Adulam. 2Noyudo
nyar Shua ma ja-Kanaan kuno, mokendo. 3Nyakono nomako ich kendo nonywolo
wuowi ni Er. 4Nochako omako ich monywolo wuowi moro mochako ni Onan.
5Eka nomako ich kendo, monywolo wuowi mar adek, mochako ni Shela. Bang’e
nochung’ moweyo nywol.

6Juda nonywomo ni Er wuode maduong’ nyako ma nyinge Tamar. 7To timbe Er
ne richo e nyim Ruoth Nyasaye, omiyo Ruoth Nyasaye nonege. 8Juda nowacho
ni Onan niya, "Kaw chi owadu ibedgo, kendo itimne yore duto kaka yuore,
mondo ichung wi owadu." 9To Onan nong’eyo ni nyithindogo ok dibed mage,
omiyo e kinde duto mane oriwore gi chi owadgino, ne oolo kothe piny,
mondo kik onywol ni owadgi. 10Gima notimono ne rach ni Ruoth Nyasaye,
omiyo en bende Ruoth Nyasaye nonege. 11Bang’ mano Juda nowacho ni Tamar
chi wuode niya, "Dog dalau mondo ibed kuno ka chi liel nyaka Shela wuoda
bed maduong’." Nowachone kamano nikech noluor ni dipo ka Shela wuode
bende otho ka owetene. Kamano Tamar nodok dalagi.

12Bang’ kinde moko, nyar Shua ma chi Juda notho. Kane Juda oseloso
liende, ne giwuok gi Hira ja-Adulam mosiepne, mi gidhi Timna kuma ne
ing’adoe yie rombe. 13To kane Tamar owinjo ni kwar mare dhi Timna,
ng’ado yie rombe, 14nolonyo lepe mag chola mi oloso dende, kendo oumo
wang’e gi nanga. Eka nodhi mobet e akek yo madhi Timna. Notimo kamano
nimar nong’eyo ni Shela nosebedo maduong’ to ne pok omiyego mondo
okende. 15Kane Juda onene, noparo ni en dhako ma jachode, nikech noumo
wang’e. 16Nodhi ire e dir yo kama nobetie, mowachone ni, "Bi, adwari."
To ne ok ong’eyo ni en chi wuode. Tamar nopenje niya, "Ibiro miya ang’o,
kiriwori koda?" 17Juda nodwoke ni, "Abiro oroni nyadienda moro." To
nomedo wacho niya, "Ayie gi mano, to ere gima ibiro singona kapok ioro
nyadiendno?" 18Juda nopenje gima odwaro mondo osingne, mi nodwoke niya,
"Miya bonynino gi tonde kod ludhino." Kamano nomiye gigo, moriwore kode,
mi Tamar nomako ich. 19Tamar nodok dala mi nolonyo nanga ma noumogo
wang’ee kendo nochako orwako lepe mag chola.

20Juda nooro osiepne ma ja-Adulam gi nyadiel, mondo oduok gik mane
osingo ni dhako cha, to ne ok onyal yude. 21Nopenjo joma noyudo kuno
niya, "Ere dhako ma jachode ma nobet e akek yo ka?" To ne gidwoke ni,
"Onge dhako ma jachode ka." 22Nodok ir Juda mokwere ni, "Ok ayudo
dhakono, to bende joma odak kuno onyisa ni onge dhako ma jachode modak
kanyo." 23Juda nowachone niya, "We obed gi gik ma nasingonego, nono to
nyingwa biro kethore. Asetemo orone nyadiedni, to ne ok anyal yude."

24Bang’ dweche maromo adek, Juda nowinjo ni Tamar chi wuode osemako ich,
omiyo nowacho ni, "Goleuru oko mondo owang’e." 25To kane gigole oko,
nooro ni kwar mare wach niya, "Wuon bonyni gi tolni kod ludhni ema
nomiya ich. Ranggi ane ka ing’eyo wuon-gi." 26Juda nong’eyo gigo,
mowacho ni, "En ema en kare, to an ema asetimo marach, nikech nonego
amiye Shela wuoda mondo okende." Bang’ mano Juda ne ok ochako oriwore
kode kendo.

27Kane sa ma Tamar onego onywolie ochopo, nofwenyo ni oting’o rude. 28To
kane ochako nywol, lwet nyathi achiel nowuok, mi jacholo nomako lwedono
motweyoe usi makwar, "Ma ema okwongo wuok." 29To nyathino nodwoko lwete
iye, mi owadgi machielo ema nonywol mokwongo. Jacholo nowacho niya, "Ee,
kamano e kaka imwomori!" Omiyo nochake ni Perez (tiende ni, mwomruok).
30Bang’e machiegni, owadgi bende nonywol ka usi makwar otwe e lwete, mi
nochak nyinge ni Zera, (tiende ni, makwar).

Chakruok 39

Josef gi chi Potifar

1Josef to jo-Ishmael nosekawo motero Misri, kuma Potifar ja-Misri mane
achiel kuom jotend Farao, kendo jaduong’ jorit od ruoth, nong’iewee. 2To
Ruoth Nyasaye ne ni kod Josef, mi noguedhe e yorene duto. Nodak e od
ruodhe ma ja-Misrino. 3Ruodheno noneno ka Ruoth Nyasaye ni kode, kendo
guedhe e gik moko duto motimo. 4Omiyo nobedo mamor gi Josef, kendo
nohero tichne, mokete jarit ode kod mwandune duto. 5Chakre kanyo, Ruoth
Nyasaye noguedho gik moko duto mane nie od ja-Misrino, kod mago duto
mane ni e puothene, mana nikech Josef. 6Potifar noketo gik moko duto e
lwet Josef, kendo ne ok odewo rango gimoro kata achiel mak mana chiemo
mochamo.

Josef na nigi chia, kendo ne ojaber. 7Bang’ ndalo moko, chi ruodhe
norange ka gombe, mowachone niya, "Bi mondo iriwri koda." 8To Josef
nodagi, mowachone niya, "Ruodha ok ong’eyo gimoro amora manie ode, kendo
oseketo gik moko duto e lweta. 9Osemiya teko marom gi mare e ode, kendo
ok osetuona gimoro amora mak mana in, to nikech in chiege. Koro, ere
kaka danyal timo richo machal kamano, kabedo jaketho e nyim Nyasaye?"
10Dhakono nosiko kawacho ni Josef wachno, to Josef ne ok dew wachne,
kendo notamore riwore kode, kata mana bedo bute ne ok obedo.

11Chieng’ moro Josef nodonjo e ot mondo oti tije kaka pile, to jotich
duto mag odno ne onge. 12Eka chi ruodhe nomake gi lawe, mowachone niya,
"Bi iriwri koda!" To Josef noweyo lawe e lwete, moringo owuok oko.
13Kane dhakono oneno ni Josef oweyo lawe e lwete moringo owuok oko,
14noluongo jotich ode, mowachonigi niya, "Neuru! Chwora nokelo
ja-Hibraniani e odwa mondo okuod wiwa! Nodonjo e ot mondo oriwre koda,
to nagoyo uwi matek. 15Kane oneno ka agoyo uwi, kendo aluongou, eka
noweyo lawe e lweta, moringo owuok oko."

16Nokano lawno nyaka ruodh Josef nodwogo dala, 17mi nonwoyo mana weche
ma nowachogo niya, "Misumba ma ja-Hibrania mane ikelo e odwa cha nende
obiro ira mondo omaka. 18To ka nende agoyo koko, to noweyo lawe e lweta
moringo owuok oko." 19Kane ruodh Josef owinjo gima chiege nowachone, ni
misumbane osetimo, nokecho ahinya. 20Nomako Josef, moketo kama itueyoe
mabuse mag ruoth, mi nobet kanyo.

To kata Josef nobedo e od twech kamano, 21Ruoth Nyasaye ne ni kode,
mokeche, omiyo jaduong’ od twech nohere, 22mokete jatend joma otwe duto.
Kamano Josef norito gik moko duto mane gitimo. 23Jaduong’ od twech ne ok
odewo rango gigo duto mane oseketo e lwet Josef, nimar Ruoth Nyasaye ne
ni kod Josef kendo noguedhe e gik moko duto mane otimo.

Chakruok 40

Josef oloko lek joma otue

1Bang’ ndalo moko, jaduong’ jogam divai mar Farao ruodh Misri, kod jated
makati mare ne joketho ni ruodhgi. 2Farao nokecho gi jotelo ariyogo, 3mi
notweyogi e od jaduong’ askeche, kama bende noyudo otueye Josef.
4Jaduong askeche noketo Josef mondo oti ni ji ariyogo.

5Bang’ bedo e od tuech kuom kinde moromo, jaduong’ jagam divai gi
jaduong’ jated makati ne joleko lek. Nga’to ka ng’ato noleko lekne
owuon, kendo lek ka lek ne nigi tiende. 6Kane Josef obiro irgi gokinyi,
noneno ka gikuyo, 7omiyo nopenjogi niya, "Ang’o momiyo ukuyo kamano?"
8Ne gidwoke ni, "Waduto nende waleko lek mopogore opogore, to onge
ng’ama nyalo lokonwa tiendgi." Josef nowachonigi niya, "Donge teko mar
loko lek a mana kuom Nyasaye? Emomiyo yieuru unyisa lekugo."

9Jagam divai nonyiso Josef lekne, kowacho niya, "Nende aleko ni yadh
mzabibu 10man gi bede adek ni e nyima. To nochako loth, mogolo thiepe,
kendo onyago mzabibu mochiek mana gi kanyono. 11Noyudo ka ating’o
kikombe Farao e lweta, omiyo nakawo mzabibugo, mi abiyo e kikombeno,
amiyo Farao." 12Josef nowachone niya, "Ma e tiend leknino: Bede adek mag
mizabibu nyiso ndalo adek, 13to ka pok ndalo adekgo orumo, Farao biro
gonyi, kendo dwoki e tiji, mi ibiro miye kikombene, kaka yande imiye
kaka jagam divai mare. 14To ka isebedo maber kamano, yie ipara, kendo
imul nyinga ni Farao mondo ogola e od tuech ka. 15Ne omaka gi thuon e
piny jo-Hibrania, to bende onge gima rach ma asetimo ka, mowinjore
gitueyane."

16Kane jaduong’ jated makati oneno tiend lek ma Josef olokono ber,
nowachone niya, "An bende nende aleko kama: Atonge adek moting’o makati
marachere noluwore e wiya. 17Atonga mamalo noting’o kit chiemo duto ma
jatedo loso ni Farao. To winy ne chamo chiemogo e atonga mamalono."
18Josef nodwoke niya, "Ma e tiend leknino: Atonge adekgo nyiso ndalo
adek. 19To kapok ndalo adekgo orumo Farao biro gonyi, to obiro ng’ado
wiyi oko, kendo liero ringri e yath, mi winy biro chamo."

20Chieng’ mar adek nobedo chieng’ nywol Farao, mi noloso nyasi ni
jotichne duto. Nogonyo jaduong jogam divai gi jaduong’ joted makati,
moketogi e nyim jodonge. 21Nodwoko jaduong’ jogam divai e tije mar keto
kikombe e lwet ruoth, 22to nonego jaduong’ joted makati. Gigo duto
notimore mana kaka Josef noselokonigi tiend lekgi. 23Kata kamano
jaduong’ jogam divai ne ok oparo Josef, to wiye nowil kode.

Chakruok 41

Josef oloko lek Farao

1Bang’ higni ma dirom ariyo, Farao noleko ni ochung’ e dho aora Nael,
2mi dhok abiriyo mabeyo kendo machwe nowuok e aora, ka kwayo e odundu.
3Bang’ mano dhok moko abiriyo maricho kendo modhero nowuok e aorano,
mochung’ but dhok mokwongogo e dho aora. 4Dhok maricho kendo modherogo
nomwonyo dhok mabeyo kendo machwe kande. Gikanyono Farao nochiew. 5Eka
nindo nochako otere, moleko kendo, mi oneno wi ngano abiriyo mochiek
machwe e tiang’ achiel. 6To bang’ mano wi ngano abiriyo moko motho kendo
ma yamb oro otwoyo nowuok e tiang’no. 7Wi ngano mothogo nomwonyo wi
ngano mochiek machwe kande. Bang’ mano Farao nochiew, mong’eyo ni en
mana lek. 8Kinyne gokinyi chunye nochandore ahinya, omiyo noluongo
ajuoke kod joma riek duto mane piny Misri. Nonyisogi lekne, to onge
ng’ama ne nyalo lokone tiendgi.

9Eka jaduong’ jogam divai nowacho ni Farao niya, "Nyaka ahul gima rach
ma asetimo. 10Kane ikecho gi jotichni, nitueyowa kaachiel gi jaduong’
joted makati e od jaduong’ askeche. 11Eka chieng’ moro gotieno ne waleko
lek waduto, kendo lek ka lek ne nigi tiende. 12To ja-Hibrania moro ma
wuowi mane misumba jaduong’ askeche ne ni kodwa kanyo, mi ne wanyise
lekwa. Nolokonwagi konyisowa tiend moro kamoro, 13mi gik moko notimore
mana kaka noselokonwa tiend lekno. An ne odwoka e tija, to jaduong’
joted makati ne onegi."

14Kane Farao owinjo kamano, nooro wach mondo okelne Josef, mi ne gikele
piyopiyo ka gigole e od twech. Noliedo, moloko lepe, eka nobiro ir
Farao. 15Farao nowachone niya, "Nende aleko lek, to onge ng’ama nyalo
lokona tiende. Osewachna ni inyalo loko tiend lek moro amora." 16To
Josef nodwoke niya, "Ngang’! An ok anyal to Nyasaye biro dwoki maber."
17Farao nonyise niya, "Nende aleko ni achung’ e dho aora Nael, 18mi dhok
abiriyo mabeyo kendo machwe owuok e aora ka kwayo e odundu. 19Eka dhok
moko abiriyo nowuok e aorano to gin ne gin dhok maricho kendo modhero.
Pok anenoe dhok maricho kamano e piny Misri mangima. 20Dhok maricho
modherogo nomwonyo dhok machwe abiriyo mokwongo kande. 21To kane
gisechamogi kamano, ng’ato ne ok nyal ng’eyo ni gisechamogi, nikech ne
pod ginenore mana modhero kaka chon. Bang’e nende achiew. 22Eka nindo
nochako otera, maleko kendo, ni aneno wi ngano abiriyo mochiek machwe e
tiang’ achiel. 23To wi ngano abiriyo moko motho, kendo ma yamb oro
otwoyo, nowuok bang’gi. 24Mi wi ngano modherogo nomwonyo wi ngano
abiriyo mochiek machwe kande. Asenyiso ajuoke lekgo duto, to onge ng’ama
nyalo lokona tiendgi."

25Josef nowacho ni Farao niya, "Leknigo tiendgi achiel. Nyasaye osenyisi
gima obiro timo. 26Dhok abiriyo machwego gin higni abiriyo, kendo wiye
ngano abiriyo machwego bende gin higni abiriyo. Giduto ginyiso tiend
wach achiel. 27To dhok moko abiriyo modhero mane owuok achien-go, kod
wiye ngano motho kendo ma yamb oro otwoyogo nyiso higni abiriyo mag
kech. 28En mana kaka awachoni ni Nyasaye osenyisi gima obiro timo.
29Higni abiriyo biro betie ma piny Misri mangima nobedie gi yieng’o
ahinya. 30Bang’ mano, higni abiriyo moko nobedie mag kech, kendo wi ji
nowil gi higni abiriyo mosebet mag yieng’ogo, mi kech noketh piny. 31Ji
ok nopar higni abiriyo mag yieng’ogo, nikech kech maluweno nobed mager
miwuoro. 32Lek ma iseleko diriyono nyiso ratiro ni Nyasaye osechano mar
timo kamano, kendo obiro timogo piyopiyo. 33Omiyo koro yier ng’at mariek
kendo mong’eyo gik moko mondo iket jatelo mar Misri. 34Bende nyaka iket
jotelo moko e piny, mondo okanni achiel kuom abich mar chamb Misri duto.
Ginitim kamano kuom higni abiriyo ma piny biro yieng’ie. 35Nyaka giti gi
chikni, ka gichoko cham moyud e kinde mag yieng’o mabirogo, mondo
gikan-gi e dere manie mier madongo, kendo nyaka giritgi. 36Chamgo nokan
mondo okony piny e kinde mag higni abiriyo ma kech nobedie ka chamo piny
Misri. Kamano kech ok noketh piny Misri."

Josef oketi jatend Misri

37Farao gi jodonge ne mor gi wachno, 38mi nopenjogi niya, "Ere kuma
wanyalo yudoe ng’at moro machielo, man gi Roho mar Nyasaye machal gi
jali?" 39Omiyo Farao nowacho ni Josef niya, "Kaka Nyasaye osenyisi
wechegi duto, onge ng’at moro mariek kendo mong’eyo gik moko moloyi.
40Abiro keti jatend pinya kendo joga duto biro winjo chikni. An kende
ema naloyi gi duong’ nikech an ruoth." 41Eka nomedo wachone niya, "Ne!
Koro aseketi ruodh Misri duto." 42Mi nogolo tere mar loch e lwete,
moketo e lwet Josef. Nomiye lewni mag bafta mayom morwako, mi olierone
thiwni mag dhahabu e ng’ute. 43Nomiyo oidho gach ruoth mar ariyo, kendo
joritne ne goyo koko e nyime, ka wacho niya, "Yawneuru e yo!" Kamano
Josef noket ruodh Misri duto. 44Farao nowachone niya, "An e ruoth, to
onge ng’ato ma notim gimoro amora e Misri ma ok in ema iyiene."
45Nochako Josef ni Zefenath-panea. Nonywomone nyako ma nyinge Asenath
nyar Potifera, jadolo mar dala On. Kamano Josef nobedo gi teko e piny
Misri duto.

46Josef ne jahigni piero adek ka nochako tij Farao ruodh Misri. Noa ir
Farao, mowuotho e piny Misri duto. 47E kinde mar higni abiriyo mag
yieng’ogo, ji nokayo cham mogundho. 48Josef nochoko cham duto kuom higni
abiriyo ma piny Misri ne nie gi yieng’o, mi nokanogi e mier madongo. E
dala ka dala nokanoe cham moa e puothe machiegni kode. 49Nokano cham
mang’eny ka kuoyo ma e dho nam. Chamgo nodoko mathoth mokadho apima.

50Kane pok higni mag kech obiro, Josef nosenywolo yawuowi ariyo gi
Asenath nyar Potifera, jadolo mar On. 51Josef nowacho niya, "Nyasaye
osemiyo wiya owil gi chandruokna duto." Omiyo nochako wuode makayo ni
Manase (tiende ni wich wil). 52Nowacho bende niya, "Nyasaye osemiya
nyithindo e piny ma nachandorae." Omiyo nochako wuode mar ariyo ni
Efraim, (tiende ni, omiya nyithindo).

53Kane higni abiriyo mag yieng’o e Misri orumo, 54higni abiriyo mag kech
nochakore mana kaka Josef nosewacho. Kejno nomako pinje moko duto, to
mak mana Misri ema cham ne yudoree. 55Kamano ka ne kech omako piny Misri
duto, jopiny noywak ni Farao mondo omigi chiemo. To nowachonigi niya,
"Dhiuru ir Josef, kendo utim kaka owachonu." 56Kech koro nokwako piny
Misri, omiyo Josef noyawo dere duto, mong’iewo cham gi jo-Misri, nimar
kech ne lich ahinya. 57Ji moa e pinje moko duto bende nobiro Misri mondo
ong’iew cham kuom Josef nimar kech ne ger e piny ngima.

Chakruok 42

Owete Josef obiro Misri rundo cham

1Kane Jakobo owinjo ni cham yudore Misri, nowacho ni yawuote niya,
"Ang’o momiyo ubudho abudha ka, maonge gima utimo? 2Asewinjo ni cham
yudore Misri, omiyo dhiuru kuno urundie cham mondo kik kejni negwa."
3Kuom mano, owete Josef apar nodhi ng’iewo cham Misri. 4To Jakobo ne ok
oyie mondo Benjamin owadgi Josef mahie odhi kodgi, nikech noluor ni dipo
ka gimoro ochame kuno.

5Kamano yawuot Israel nodhi rundo cham Misri kaka jomoko duto ne timo,
nimar kech nomako piny Kanaan. 6Koro, kaka Josef ne jatend Misri, en ema
ji moa e pinje duto ne rundo kuome cham. Emomiyo, owetene nobiro mogoyo
chonggi piny, kendo okulorene nyaka e lowo. 7Kane Josef onenogi,
nong’eyogi, to kata kamano nowuondore ka ng’ama kiagi. Nowuoyo kodgi gi
gero kopenjogi niya, "Ua kure?" Ne gidwoke ni, "Waa Kanaan, mondo wabi
warund cham." 8To kata obedo ni Josef nong’eyo owetene kamano, gin to ne
ok ging’eye. 9Noparo lek mane oseleko kuomgi, mowachonigi niya, "Un
jombetre, kendo usebiro ka mondo ucheng ane kama pinywa nyapgo." 10Ne
gidwoke ni, "Ooyo, ruoth, wabiro mana ni mondo warund cham. 11Waduto wan
yawuot ng’at achiel, kendo ok wan jombertre, to wan mana joma kare."
12Josef nodwokogi ni, "Ngang’! Usebiro mana ni mondo ucheng ane kama
pinywa nyapgo." 13Eka ne giwachone niya, "Ruoth, wan owete apar gariyo
ma yawuot ng’at achiel e piny Kanaan. Owadwa ma chogo odong’ gi wuonwa
dala, to owadwa moro nolal." 14Josef nodwokogi niya, "En mana kaka
awachonu ni un jombetre, 15kendo ma e kaka abiro temou. Akuong’ora gi
nying Farao ni ok unua, mak mana ka owadu ma chogono obiro ka. 16Omiyo
oruru ng’at achiel kuomu mondo odhi oome. To joma odong’ ibiro ket e od
twech nyaka chop wane ane ka gima uwacho en adier. Ka ok en adier, to gi
nying Farao, kara unn jombetre!" 17Eka noketogi e od twech kuom ndalo
adek.

18Chieng’ mar adek Josef nowacho ni owetene niya, "An ng’at moluoro
Nyasaye, omiyo unyalo kwo kutimo kaka awacho. 19Ka un ji makare adier,
to ara weuru owadu achiel e od twech ka, mondo uter cham muserundogi ni
joodu ma koro kech nego. 20Eka ukel owadu machogo ira, mondo ang’e ni
kara usebedo kuwachona adier, mi ok nonegu."

21Ne giwuoyo e kindgi giwegi, ka giwacho niya, "Adier, owinjore wayud
kum kuom gima ne watimo ni owadwa. Ne waneno kochandore malit, to kane
waneno kochandore, ne ok wadewe, mano emomiyo koro wanie chandruok."
22Eka Reuben nowachonigi niya, "Donge nakwerou ni kik utim ni rawerano
gimoro marach? To ne utamoru winjo. Koro sani ochulnwa kuor nikech
thoneno." 23Josef nowinjo gima giwacho, to gin ne ok ging’eyo, nimar ne
giwuoyo kode ka ng’ato ema lokonigi wach. 24Josef noa irgi, moywak
ahinya. Kane mirimbe orumo, noduogo irgi, mokawo Simeon, otueyo e
nyimgi.

Owete Josef oduogo Kanaan

25Eka Josef nogolo chik mondo oket cham e ogundegi, kendo mondo odwok ni
ng’ato ka ng’ato pesane e ogunde, to bende mondo omigi chiemo moromogi
chamo e wuodhgi ka gidok. Mi notimnigi kamano. 26Eka ne giketo cham e
ng’e kenjegi, mi gia. 27Kane gibuoro kamoro gotienono, achiel kuomgi
nogonyo ogunde, mondo omi kanje chiemo, mi nopo koyudo pesane e wi cham.
28Nowacho ni owetene niya, "Osedwokna pesana! Eri go, en e ogunda ka."
Mi ne gibwok, kendo gibedo maluor ka gipenjore niya, "Ang’o ma Nyasaye
osetimonwani?"

29Kane giduogo Kanaan ir Jakobo wuon-gi, ne ginyise duto mane
osetimorenigi. 30Ne giwachone niya, "Ruodh pinyno nowuoyo kodwa gi gero
kowachonwa ni wan jombetre, modhi chengo pinyno. 31Ne wanyise ni wan ji
makare, kendo ok wan jombetre. 32Bende ne wanyise ni wan owete apar
gariyo ma yawuot ng’at achiel, to achiel noselal, kendo owadwa machogo
odong’ dala Kanaan gi wuonwa. 33To ng’atno nodwokowa niya, ‘Abiro ng’eyo
ka un joma kare mana kuweyo ng’at achiel kuomu odong’ koda ka, to jomoko
okawo cham motero ni joodu ma koro kech nego, 34kendo okelona owadu
machogono. Kamano an ang’e ni kara ok un jombetre, to un mana joma kare.
Eka nadwoknu owadu, kendo unuwuoth kamoro amora mudwaro e pinyka.’ "

35Bang’e owetego nogolo cham e ogundegi, mi ng’ato ka ng’ato noyudo
ofuko mar pesane e ogunde. Kane gineno pesano, giduto ne gibwok ahinya
kaachiel gi wuon-gi. 36Jakobo wuon-gi nowachonigi niya, "Usemaya
nyithinda! Josef nolal, kendo Simeon bende koro oselal, to koro eka pod
udwaro kawo Benjamin! To an ema ayudo chandruok!" 37Reuben nowacho ni
wuon mare niya, "Inyalo nego yawuota ariyogo ka ok aduokoni Benjamin.
Kete e lweta, kendo abiro dwokonigo." 38To Jakobo nodwoke niya, "Wuoda
ok nyal dhi kodu, nimar owadgi mahie osetho, kendo en kende ema koro
odong’. Dipo ka otho e yo, mi mano dikelna kuyo ma nyalo nega, nikech
aseti ahinya."

Chakruok 43

Owete Josef odok Misri gi Benjamin

1Kech ne pod ger ahinya e piny Kanaan, 2omiyo kane jood Jakobo osetieko
cham duto mane girundo Misri, Jakobo nowacho ni yawuote niya, "Doguru
Misri mondo urundie cham moko matin, wakonyrego." 3To Juda nodwoke niya,
"Ng’atcha nosiemowa matek ni kik wadog ire ka ok wadhi gi owadwa
machogo. 4Omiyo kiyie ni mondo wadhi kode, to eka wanyalo dhi rundo
cham. 5To ka ok iyie mondo odhi kodwa, to ok wanyal dhi, nimar ng’atcha
nowacho ni kik wadog ire ka ok wadhi gi owadwa machogo." 6Israel nowacho
niya, "Ang’o momiyo usetimona kamano, kunyiso ng’atno ni un gi owadu
moro modong?" 7Ne gidwoke niya, "Nopenjowa matek weche ma kuomwa kod ma
kuom joodwa, kowacho niya, ‘Wuonu pod ngima? Donge un gi owadu moro?’
Omiyo nyaka ne waduok penjonego. To ne ok wang’eyo ni onyalo wachonwa
mondo water owadwa ire." 8Juda nowacho ni Israel wuon mare niya, "We
waikre mondo adhi gi rawerani. Eka wan duto, kod in kaachiel gi
nyithindwa dwakuo e kech. 9Asingora ni nobed wachna ka ok adwokonigo ka
ongima, kendo anabed jaketho e nyimi nyaka chop thona. 10Ka dabed ni ok
waseketho kindegi duto, di koro wasechopo kuno, kendo duogo nyadiriyo."

11Israel wuon-gi nowachonigi niya, "Ka ochuno ni nyaka bed mana kamano,
to ara timuru. To kawuru gik moko mabeyo mag pinyni, machalo duogo gi
mor kich gi gik mang’ue ng’ar, gi manemane, kod olembe moko, mondo
uting’ e oguindeu, uter ni ng’atmo kaka chiwo. 12Bende kawuru pesa
moromo rundo diriyo, nimar nyaka udwok pesa mane uyudo kodwoknu e
ogundeu, nikech nyalo bet ni ne jogo oboth. 13Eka ukaw owadu, udhigo ir
ng’atno. 14Nyasaye Manyalo Gik Moko Duto mondo omi chuny ng’atno obed
maler kodu, mi odwoknu owadu mane uweyo kuno, kaachiel gi Benjamin
bende. To ka ochunore ni nyithinda nyaka tho, to kara ginitho!" 15Kamano
ne gikawo pesa moromo rundo diriyo, kaachiel gi chiwo, mi ne gidok Misri
ir Josef, ka gidhi gi Benjamin.

16Kane Josef oneno Benjamin ka ni kodgi, nowacho ni jaduong’ ode niya,
"Rwak jogo e ot, kendo ineg chiayo mondo itedi, nikech gibiro chiemo
koda sa auchiel." 17Notimo kaka Josef nochike, mi norwako jogo e ot.
18Kane itero gi e ot, luoro nomakogi, ni mar ne giparo niya, "Okelwa ka
mana nikech pesa mane odwok e gundewa chieng mokwongo cha. Omiyo nyaka
bed ni gibiro monjowa kendo lokowa wasumbini, mi gikaw kenjewa." 19Kuom
mano ne gidhi ir jaduong’ od Josef e dhoot, mi giwachone niya, 20"Ruoth,
kiyie to winjwae. Yande wabiro ka mondo warund cham, 21to kane wadok,
mwachopo kuma ne onego wabworie, ne wagonyo gundewa, mi ng’ato ka ng’ato
noyudo pesane duto kodwokne e wi ogunde. To koro waduoko pesago, 22kendo
wakelo pesa moko mondo wamed rundogo cham. To ok wang’eyo ng’at mane
osoyo pesago ee ogundewa." 23Ng’atno nodwokogi niya, "Mano kik thagu,
kendo kik ubed maluor. Nyasachu ma Nyasach wuora ema noketonu pesago,
nimar an to nayudo pesa mane uchulo." Bang’ mano nokelo Simeon irgi.

24Kane jaduong’ od Josef oserwakogi e ot, nomiyogi pi mondo gilwokgo
tiendegi, kendo momiyo kenjegi chiemo. 25Ne gigolo chiwo mane gikelo, mi
giritogo biro Josef sa auchiel, nimar ne giwinjo ni gibiro chiemo kode.

26Kane Josef oduogo e ode, ne gimiye chiwo mane gisekelonego, kendo ne
gikulore piny e nyime. 27Nopenjogi ngimagi, eka nopenjogi kendo niya,
"To jaduong’ ma wuonu mane uwachona wachne ni nade? Donge pod ongima?"
28Ne gidwoke niya, "Ee, ruoth, wuonwa pod ngima." Eka ne gigoyo chonggi
piny, mi gikulore e nyime nyaka e lowo. 29Kane Josef oneno Benjamin ma
owadgi mahie, nopenjogi niya, "Ma e owadu machogo mane uwachona?" Mi
nowacho ni Benjamin niya, "Nyasaye mondo oguedhi, wuoda." 30Eka Josef
noa kanyo piyopiyo nikech siwuori mar hera nomake gi owadgino. Pi wang’e
ne chiegni ton, omiyo nodhi e ode ma iye, moywak kuno. 31Bang’e nolwoko
wang’e, mowuok oko. Nosiro mirima manoyudo omake, mi nogolo chik mondo
otok chiemo. 32Josef nochiemo yore, kendo owetene bende nochiemo e mesa
machielo. Jo-Misri mane chiemo kode bende nochiemo yore, nikech en
wichkuot maduong’ kuom jo-Misri riwo tawo gi jo-Hibrania. 33Owete Josef
noket e mesa mane ni e nyim Josef, ka giluwore kaka nywolgi obet, chakre
wuowi maduong’ nyaka wuowi matin. Kane gineno kochan-gi kamano, ne
ging’iyore ka chunygi parore. 34Josef nopogonigi chiemo moa e mesane, to
Benjamin nopogne nyadibich moloyo owetene mamoko. Kamano ne gichiemo,
kendo gimetho kode nyaka ne gibet mamor giduto.

Chakruok 44

Kikombe molal

1Josef nochiko jaduong’ ode niya, "Ket cham e ogunde jogi kar ma ginyalo
ting’o, kendo idwokni ng’ato ka ng’ato pesane kisoyo e dho ogunde.
2Bende so kikombena mar fedha ewi ogund wuowi machogo, kaachiel gi
pesane." Mi notimo kaka Josef nochike. 3Kinyne gokinyi nogony jogo, mi
ne gikawo kenjegi, kendo gimako yo madhi thurgi. 4To kane pok gidhi
mabor ahinya gi dala, Josef nochiko jaduong’ ode niya, "Dhiyo ilaw joka,
kendi kisejukogi, to mondo ipenjgi kama: ‘Mar ang’o uchulo richo kar
ber? 5Ang’o momiyo usekwalo kikombena mar fedha? En e kikombe ma ruodha
methogo, kendo okorogo wach. Awuoro kaka usetimo gima rach moloyo!’ "

6Omiyo kane jaduong’ od Josef ojukogi, nonyisogi wechego, 7to ne gidwoke
niya, "Ruoth, ere gimomiyo iwuoyo kamano? Ok ne wanyal kata mana paro
timo kamano! 8Kane waa Kanaan, donge nineno ka wadwokoni pesa mane
wayudo e wi ogundewa? Koro ere gimomiyo dwakwal fedha fedha kata dhahabu
e od ruodhi? 9Ruoth, ka ng’atwa moro oyud gi kikombeno, to nyaka otho,
kendo wan duto wanabed wasumbi." 10Nowachonigi niya, "Ber, awinjo gima
uwacho, to ng’atno moyud gi kikombeno ema nyaka bed misumbana, to jomoko
duto nyalo a." 11Kuom mano ne giyieyo ogundegi piny, mi ng’ato ka ng’ato
nogonyo mare. 12Jaduong’ od Josefno nodwero, kochako gi wuowi makayo
nyaka wuowi machogo, mi noyudo kikombeno e ogund Benjamin.

13Kane gineno kamano, ne giyiecho lepgi, kendo ne giyieyo kenjegi, mi
gidok e dalano. 14Juda gi owetene notundo e od Josef, mi giyudo kapod
entie. Ne gigoyo chonggi piny e nyime, mi gikulore nyaka e lowo. 15Josef
nopenjogi niya, "Ang’o musetimoni? Donge nung’eyo ni ng’atno maduong’ ka
an nyalo koro wach, mong’e gima usetimo?" 16Juda nowachone niya, "Ruoth,
ang’o ma dwawachi? Onge gima wanyalo timo mondo onyis ni wan joma kare,
nimar Nyasaye osefwenyo kethowa. Wan duto koro wan wasumbi, ma ok mana
jal moyud kikombeni kuome kende." 17To Josef nowachonigi niya, "Ooyo, ok
anyal timo kamano. Mana jal moyud gi kikombe ema biro bedo misumbana.
Jomoko kuomu modong’, to nyalo dok dala ir wuonu gi kue."

Juda okwayo Josef mondo ogony Benjamin

18Eka Juda nodhi ir Josef, mowachone niya, "Ruoth, yie mondo awuo kodi,
kendo kik ikech koda, nikech in bende iduong’ mana kaka Farao. 19Ruoth,
nene ipenjowa ka bende wan gi wuonwa kata owadwa moro, 20mi ne wadwoki
ni wan gi wuonwa ma tinde oti, kod owadwa matin monywolo koseti. To
owadgi raweraano notho, kendo en kende e nyathi min mare modong’; omiyo
wuon mare ohere ahinya. 21Bende ne iwachonwa ni mondo wakele inene. 22To
ne wadwoki ne wadwoki ni rawerano ok nyal pogore gi wuon, nikech kotimo
kamano, to wuon mare ditho. 23To ruoth, niwachonwa ni ok noyienwa biro e
nyimi kendo, ka ok wabiro gi owadwa machogono. 24Omiyo kane wadok dala
ir wuonwa, ne wanyise kaka nisewachonwa. 25Bang’e wuonwa nowacho ni
mondo waduog warund cham moko. 26Too ne wadwoke ni, ‘Ok wanyal dhi,
nikech kwaonge gi owadwa machogo, to ok noyienwa dhiyo e nyim ng’at cha.
Omiyo wanyalo mana dhi ka wan gi owadwa machogo.’ 27Wuonwa nodwokowa
niya, ‘Donge ung’eyo ni chiega nonywolona mana yawuowi ariyo kende?
28Achiel kuomgi noselalna nono, kendo aparo ni adier ondiek osekidhe
okidhe, nimar pok achako anene nyaka chil kawuono. 29To ka ukawo wuodani
bende, mi gimoro odhi ochame, to dumi chunya chandre, mi datho, nikech
aseti.’ 30Emomiyo ruoth,, ka adok ir wuora nono ka aonge gi rawerani,
31to gikanyono monenoe ni oonge, to enotho, nikech ngimane otuere kuom
ngima rawerani. Kuom mano, ruoth, dibed ni wan ema wamiyo wuonwa otho
malit, nikech oseti ahinya. 32To bende ruoth, an ema nasingo ngimana
kuom rawerani, ka anyiso wuora ni ka ok adwokonego, to nabed jaketho e
nyime kuom ngimana duto. 33Omiyo koro ruoth, yie adong’ ka mondo abed
misumbani kar rawerani. En to yie iweye, mondo odog kod owetene. 34Ere
kaka dadog ir wuora nono, ka aonge kode? Ok danyal neno masira ma
doyudno."

Chakruok 45

Josef ohulore ni owetene

1 Josef koro ne ok nyal geng’o mirima mane en go e nyim joma ne pogogi
chiemo, omiyo nokok niya, "Ng’ato ka ng’ato mondo owuogi." Kamano koro
ne onge ng’at moro machielo e sa mane ohuloree ni owetene. 2Noywak
matek, mi jo-Misri gi jood ruoth owinjo. 3Josef nowacho ni owetene niya,
"An Josef. Bende wuora pod ngima adier?" To luoro nomako owetene ahinya,
mi dhogi omoko. 4Eka Josef nowachonigi niya, "Suduru machiegni." Kane
gisesudo machiegni, nowachonigi niya, "An e Josef owadu mane ung’iewo,
moter Misri. 5To kik uluor, kata kik une marach ni ne ung’iewa ku,
nikech Nyasaye ema noora motelonu mondo ares ngimau. 6Ma eri en mana
higa mar ariyo ma kech osebetgo e piny, to higni abich moko pod odong’
ma pur kata keyo ok nobedie. 7Nyasaye noora motelonu mondo kik ulal, to
mondo aresu ubed oganda maduong’. 8Omiyo un ok ema ne ukela ku, to
Nyasaye ema nokela. Osemiya bedo gi duong’, mi achalo wuon Farao, nimar
an e jatend pinye duto, kendo an e ruodh Misri mangima."

9 "Koro doguru ir wuora uwachne mondo ni Josef wuode owacho kama:
‘Nyasaye oseketa ruodh Misri duto, omiyo bi ira piyopiyo. 10Inyalo dak e
piny Goshen mondo ibed machiegni koda, kaachiel gi yawuoti gi nyikwayi
kod jambi, gi mwanduni duto. 11Anapidhi kuno, kendo narang gigi duto
mondo ane ni ok ichando gimoro, nimar pod nitie higni abich mabiro mag
kech.’

12"Koro unyalo neno uwegi, kaachiel gi Benjamin owadwa, ni adier an e
Josef ma wuoyo koduni. 13Nyisuru wuora kaka an gi teko e Misri, bende
nyiseuru gik moko duto ma useneno ka, kendo ukele ira piyopiyo." 14Eka
nokwako Benjamin owadgi, mochako ywak. 15Bang’ mano nonyodho owetene
duto, kendo noywak kokwakogi. Eka owetene nowuoyo kode.

16Kane wach ochopo e od ruoth ni owete Josef osebiro Misri, Farao
kaachiel gi jotende, ne jodoko mamor. 17Farao nowacho ni Josef niya,
"Nyis oweteni mondo oyie kenjegi, kendo odog e piny Kanaan, 18gidhi
gikaw wuon-gi kod joodgi duto mondo gibi ira. Abiro miyogi kama ber
moloyo e Misri mondo gidagie, kendo ginicham chiemo mabeyo ahinya
mayudore e pinya. 19Bende nyisgi gikaw geche mag Misri, mondo giting’go
mondgi kod nyithindgi kendo gikaw wuon-gi mondo gibigo. 20Kata ka giweyo
mwandugi kuno, to kik gidew, nimar abiro miyogi lowo maber moloyo e
Misri."

21Yawuot Israel notimo kaka nowachnigi, kendo Josef nomiyogi geche kaka
Farao nosechiko, kaachiel gi chiemo moromogi chamo e wuodhgi. 22Bende
nomiyogi lewni mabeyo, to Benjamin nomiyo fedha mia adek kod lewni abich
mabeyo. 23To bende nooro ni wuon mare gik mabeyoe moloyo ma kenje apar
oting’o, kod cham gi makati, kaachiel gi chiemo moko ma bende kenje apar
mamoko oting’o, ma wuon ne dhi chamo e wuoth. 24Nokowo owetene, to kane
oweyogi, nowachonigi niya, "Kik udhaw kendu e wang’yo."

25Kamano ne gia Misri, mi gidok Kanaan ir Jakobo wuon-gi. 26Ne giwachone
niya, "Josef pod ngima! En e morito piny Misri duto!" Jakobo nobwok
ahinya, kendo ne ok oyie ni wachgino en adier. 27To kane ginyise weche
duto mane Josef osewachonigi, kendo ka noneno geche mane Josef oseoro
mondo otere Misri, chunye noduogo. 28Mi nowacho niya, "Mano oromo! Kara
Josef wuoda pod ngima! Nyaka adhi anene kapok otho."

Chakruok 46

Jakobo gi joode odhi Misri

1Israel nokawo gige duto, mochako wuoth, ka ne ochopo Beer-sheba, notimo
misango ni Nyasach Isaka wuon mare kuno. 2Nyasaye nofwenyorene gotieno,
kaluonge niya, "Jakobo, Jakobo." Nodwoke ni, "An ka." 3Eka Nyasaye
nowachone niya, "An Nyasaye ma Nyasach wuoru. Kik iluor dhi Misri,
nikech anatimi oganda maduong’ kuno. 4Abiro dhi kodi Misri, kendo an ema
nadwok nyikwayi ka. Bende Josef noyuo wang’i sa thoni."

5Kuom mano Jakobo noa Beer-sheba. Yawuot Israel noketo Jakobo wuon-gi
kaachiel gi nyithindgi kod mondgi e geche mane Farao oseoro mondo
oting’gi. 6Ne gikawo jambgi kod mwandugi duto mane gin go Kanaan, mi
gidhigo Misri.

Jakobo nokawo joode duto, ma onge achiel modong’. 7Nodhi gi yawuote gi
nyige kod nyikwaye ma yawuowi gi manyiri.

8Magi e nying jo-Israel ma nodhi Misri: Jakobo gi yawuote: Reuben wuod
Jakobo maduong’, 9kaachiel gi yawuote ma Hanok gi Palu gi Hezron kod
Karmi. 10To yawuot Simeon ne gin Jemuel gi Jamin gi Ohad, ji Jakin gi
Zohar kod Shaul, mane wuod dhako ma nyar Kanaan. 11Yawuot Lawi ne gin
Gershon gi Kohath kod Merari. 12To yawuot Juda ne gin Er gi Onan, gi
Shela gi Perez kod Zera. (To Er gi Onan ne jotho Kanaan.) Yawuot Perez
ne gin Hezron gi Hamul. 13Yawuot Isakar to ne gin Tola gi Puva gi Iob
kod Shimron. 14To yawuot Zebulun ne gin Zered gi Elon kod Jaleel. 15Mago
e yawuowi mane Jakobo onywolo gi Lea Mesopotamia, ka ok okwan Dina
nyare. Kamano giduto ne gin ji piero adek gadek.

16Yawuot Gad ne gin Zifion gi Hagi gi Shuni, gi Ezbon gi Eri gi Arodi
kod Areli. 17Yawuot Asher ne gin Imna gi Ishva gi Ishvi kod Beria, gi
nyako ma nyinge Sera. Yawuot Beria to ne gin Heber kod Malkiel. 18Ji
apar gauchielgo e joka Jakobo ma od Zilpa mane Laban omiyo Lea nyare.

19Rahel nonywolo Josef kod Benjamin. 20To Asenath nyar Potifera jadolo
mar On nonywolo ni Josef Manase gi Efraim e piny Misri. 21Yawuot
Benjamin to ne gi Bela gi Beker gi Ashbel. Yawuot Bela ne gin Gera gi
Namaan gi Ehi gi Rosh gi Mupim gi Hupim kod Ard. 22Ji apar gang’wen-go e
joka Jakobo ma od Rahel.

23Wuod Dan ne Hushim. 24To yawuot Naftali ne gin Jazeel gi Guni gi
Jezeel kod Shilem. 25Ji abiriyogo e joka jakobo ma od Bilha, mane Laban
omiyo Rahel nyare.

26Kamano joka Jakobo ma nodhi Misri ne gin ji piero auchiel, ka ok okwan
mond yawuote. 27To Josef nonywolo yawuowi ariyo Misri, omiyo joka Jakobo
duto ma nodhi Misri noromo piero abiriyo.

Jakobo gi joode e piny Misri

28Isreal nooro Juda motelo ir Josef mondo onyise oromne Goshen. Kamano,
ka ne gichopo e piny Goshen, 29Josef nokawo gache modhi kuno, romo ni
Israel wuon mare. Kane oneno wuon mare, nokwake moywak aming’a. 30Israel
nowacho ni Josef niya, "Koro kata katho to onge wach, nikech koro
aseneni, kendo ang’eyo ni pod ingima."

31Bang’e Josef nowacho ni owetene gi jood wuon mare niya, "Adhi nyiso
Farao ni owetena kod joodwa ma yande odak Kanaan koro osebiro ira, 32to
gin jokwath, kendo gisekelo jambgi kod mwandugi duto. 33Emomiyo ka Farao
oluongou, mopenjou ni tiju en ang’o, 34to nyaka uwachne ni, chakre
tindou, usebedo jokwath mana kaka kwereu. Kuwacho kamano, to unuyud
thuolo mar dak e piny Goshen ka, nikech jo-Misri ok ohero jokwath."

Chakruok 47

1Josef nodhi ir Farao, mowachone niya, "Wuora kod owetena josea Kanaan
gi jambgi kod mwandugi duto, kendo koro gin e piny Goshen." 2To noyudo
Josef osekelo ji abich kuom owetene ir Farao mondo ong’egi, 3mi Farao
nopenjogi niya, "Tiju en ang’o?" Ne gidwoke ni, "Ruoth, wan jokwath,
mana kaka kwerewa. 4To wasebiro mondo wadag e pinyni, nimar kech ger e
piny Kanaan, ma kata lek ma jambwa dikwaye onge. Koro, ruoth, yie mondo
wadag e piny Goshen." 5Farao nowacho ni Josef niya, "Kaka koro wuoru gi
oweteni josebiro iri, 6piny Misri duto ni e lweti. Ketgi gidag kama
berie moloyo. Ginyalo dak e piny Goshen, kendo king’eyo ni jomoko kuomgi
gin jokwath molony, to ketgi mondo girit jamba."

7Bang’ mano, Josef nokelo Jakobo wuon mare e nyim Farao, mi Jakobo
nogwedho Farao. 8Eka Farao nopenje niya, "In jahigni adi?" 9Jakobo
nodwoke ni, "Higni ma asewuotho e piny, gin mana mia achiel gi piero
adek. Hignigo osebedo manok kendo maricho, kendo ok girom gi higni ma
kwerewa nowuothogo e piny." 10Eka Jakobo nogoyo ni Farao oriti modhi.

11Bang’e Josef nomiyo wuon mare gi owetene puothe kuonde mabeyo e Misri
e gweng’ Rameses, kaka Farao nochiko. 12Bang’e nomiyo wuon mare gi
owetene kod jood wuon duto, chiemo duto mane gidwaro.

Tij Josef e ndalo kech

13Kech ne ger, ma piny ngima ne onge gi chiemo, mi jo-Misri gi jo-Kanaan
nodoko meyomno. 14Josef nochoko pesa duto mane jo-Misri gi jo-Kanaan
ong’iewogo cham, kendo noterogi e od keno mar Farao. 15Kane jo-Misri gi
jo-Kanaan osetieko pesagi duto, jo-Misri nobiro ir Josef, mi giwachone
niya, "Miwa chiemo, dipo ka watho e nyimi, nikech pesawa oserumo."
16Josef nodwokogi niya, "Ka pesau oserumo, to kara miyauru jambu, eka
amiu cham." 17Omiyo ne gitero jambgi ni Josef, mi nomiyogi cham kar
farese gi jamni kod kenje. Kamano e higano nomiyogi cham, to nokawo
jambgi duto.

18Higa moluwe, ne gidok ire, mi giwachone niya, "Ruoth, ok wadwar
wuondi, to pesawa duto orumo, kendo jambwa bende koro osedoko meki.
Omiyo koro waonge gi gima wanyalo miyi, to mak mana dendwa gi lopwa.
19Ang’o momiyo watho e nyimi, to ineno, kendo lopwa bende kethore?
Ng’iewwa kaachiel gi puothewa kuom chiemo mondo wabed wasumb Farao,
kendo puothewa odok mage, miwa kodhi mondo kik kech negwa, mondo
pwothewa kik kethre."

20Kuom mano Josef nong’iewo ni Farao puothe duto mag Misri, nikech
jo-Misri duto nong’iewo puothegi nimar kejno ne ger. Kamano puothe duto
nodoko mag Farao. 21Josef noloko jo-Misri wasumbini, chakre bath Misri
konchiel nyaka komachielo. 22Puothe jodolo kende ema ne ok ong’iewo,
nimar jodolo ne nigi pokgi ma gikonyorego maa kuom Farao. Omiyo onge
gima nochuno jodolo mondo ong’iew puothegi.

23Josef nowacho ni jo-Misri niya, "Winjuru! Kawuononi aseng’iewou ni
Farao, kaachiel gi puotheu bende. Kodhi eriuru, mondo ukom e puotheu.
24To e kinde mag keyo, nyaka umi Farao achiel kuom abich mag cham. To
mago modong’ ema nobednu kodhi, kod cham munyalo chamo gi joodu kod
nyithindu." 25Ne gidwoke niya, "Ruoth, isekonyowa, omiyo kineno ni mano
ber, to wabiro bedo wasumb Farao." 26Kuom mano, Josef noketo chik ni
achiel kuom abich mag chamb Misri nyaka bed mag Farao. Chikni pod dhi
nyime nyaka chil kawuono. Puothe jadolo kende ema ne ok Farao okawo.

Jakobo olemo mogik

27Jo-Israel nodak Misri e piny Goshen. Ne giyudo lowo, mi gimew, kendo
ne ginya ahinya. 28Jakobo nodak Misri kuom higni apar gabiriyo, nyaka
nodoko jahigni mia achiel gi piero ang’wen gabiriyo. 29Kane kinde mar
thone ochopo machiegni, noluongo Josef wuode, nowachone niya, "Yie iket
lweti e kind ema, kikong’orina ni inibedna jaadiera, kendo ni initimna
maber, mi ok niyika Misri. 30Kasetho, maluwo kwerena, to mondo igola
Misri, kendo idhi iyika kama oyikie kwerena." Josef nodwoke niya, "Abiro
timo kaka iwacho." 31To Israel nowachone niya, "Kuong’rina ni initim
kamano." Mi Josef nokuong’orene. Eka Israel nokulore gi yo ka wi
kitandane.

Chakruok 48

Jakobo oguedho Efraim gi Manase

1Kinde moro achien, Josef nowinjo ni wuon mare tuo, mi nokawo yawuote
ariyo ma Manase gi Efraim, modhi nene. 2Ka ne onyis Jakobo ni Josef
wuode osebiro mondo onene, nochukore mobet e kitandane. 3Nowacho ni
Josef niya, "Nyasaye Manyalo Gik Moko Duto nofwenyorena Luz e piny
Kanaan, moguedha. 4Nowachona ni, abiro miyi nyithindo mang’eny, mondo
nyikwayi chieng’ odok ogendini mathoth, to pinyni namigi kaka mwandugi
nyaka chieng’." 5Eka Jakobo nomedo wacho ni Josef niya, "Yawuoti ariyo
mane inywolo Misri kapok abiro iri kaeri, ibiro kwan ka nyithinda.
Adier, Efraim gi Manase biro bedo maga, mana kaka Reuben gi Simeon. 6To
nyithindo mibiro nywolo bang’gi ema nobed magi. Kata kamano, korka
gikeni, to nokwan-gi mana kaka joka owetegi ariyo ma Efraim gi Manase.

7 "Kane aduogo aa Mesopotamia, nabwok malich ka ne Rahel meru othona e
piny Kanaan ka pok wachopo Efrath. Ne ayike kuno but yo madhi Efrath"
(Efrath iluongo bende ni Bethlehem.)

8Ka ne Israel oneno yawuot Josef, nopenje ni, "Magi to ng’a gini?"
9Josef nodwoke ni, "Magi e nyithinda ma Nyasaye osemiya Misri ka." Mi
Israel nowachone niya, "Yie ikelgi mondo aguedhgi." 10Israel koro noseti
ahinya, ma wang’e oyuso ma ok onyal neno. Josef nokelo nyithinde ire, mi
nokwakogi kendo onyodhogi. 11Eka Israel nowacho ni Josef niya, "Ne ok
apar ni naneni kendo, to koro Nyasaye osemiyo aneno koda ka nyithindi."
12Eka Josef nogolo nyithindogo e chong Israel, kendo nogoyo chonge piny,
mokulore nyaka e lowo.

13Josef nomako lwet nyithindo ariyogo. Noketo Efraim e bade korachwich,
mondo odhi obed e bad Israel koracham; to Manase noketo e bade ma
koracham mondo odhi obed e bad Israel korachwich. Eka noterogi ir
Israel. 14To Israel norieyo bade ma korachwich, moketo e wi Efraim wuowi
matin, kendo bade ma koracham noketo e wi Manase wuowi maduong’. 15Eka
noguedhogi kowacho niya, "A Nyasaye, yie iguedh nyithindigi. In e
Nyasaye mane Ibrahim kwara gi Isaka wuora jolamo, kendo in e Nyasaye
mosetelona nyaka koroni. 16Malaika ma oseresa e masiche duto, mondo
oguedhgi. Noluonggi gi nyinga kod nying Ibrahim kwara gi nying Isaka
wuora. Onego gimedre kendo gibed oganda maduong’ e piny."

17Ka ne Josef oneno ni wuon mare oketo lwete ma korachwich e wi Efraim,
nokecho. Omiyo nogolo lwet wuon mare e wi Efraim, moketo e wi Manase
18kowacho ni wuon niya, "Mano ok ber wuora, ni mar jali ema duong’. Kuom
mano, en ema onego iket lweti ma korachwich e wiye." 19To wuon mare
nodagi, kowacho niya, "Ang’eyo mano nyathina. Manase bende biro bedo
oganda maduong’, to owadgi maluwe ema nobed maduong’ moloye, kendo
nyikwaye nodok ogendini mang’eny."

20 Israel noguedho nyithindogo chieng’no, kawacho niya, "Ka jo-Israel
dwaro gwedho ng’ato to ginikonyre gi nyingu ka giwacho kama: ‘Nyasaye
mondo oguedhi kaka oseguedho Efraim gi Manase.’ " Kamano Israel nomiyo
Efraim obedo maduong’ ni Manase.

21Eka Israel nowacho ni Josef niya, "Ne! An to koro atho, to Nyasaye
nobed kodu, kendo nodwoku e piny kwereu. 22In ema amiyi lowo ma Shekem,
mane amiyo jo-Amor e lweny. Kamano inibed gi puodho achiel moloyo
oweteni."

Chakruok 49

Jakobo okoro wach kuom yawuote

1Jakobo noluongo yawuote mowachonigi niya, "Biuru machiegi, mondo anyisu
gik mabirom timorenu e ndalo ma biro,

2"Un yawuot Jakobo, chokreuru buta, mondo uwinji;

winjuru Israel wuonu.

3"Reuben, wuoda makayo,

in e tekona,

kendo kacha manyiso wuowina.

In jasunga,

kendo iratego moloyo yawuota duto.

4Ijamwomri ka pi oula

to ok nibed gi duong’

nikech isetimo richo gi chi wuoru.

Adier, isenindo e kitandana midwanyo.

5"Simeon gi Lawi gin owete.

Gisetimo timbe mahundu

gi gigi mag lweny.

6Ok nariwra e buchegi maling’ling’

kendo ok nadonj e chokruokgi,

nikech ka gikecho, to ginego ji

kendo ging’ado odond ruedhi ka yiem nono.

7Okuong’ mirimbgi

nimar en mirima mager kendo makwiny!

Anakegi e piny Jakobo duto,

e kind jo-Israel.

8"Juda,

in ema oweteni biro paki.

Inimak wasikgi gi ng’utgi,

kendo oweteni nokulreni.

9 Juda, in nyathi sibuor.

Inego le, eka idok kari midakie.

Juda, ichalo sibuor

moriere kendo onindo piny,

maonge ng’ama hedhore chiewo.

10Juda nomak ludh loch,

kochunge e kind tiendene,

kobedo ruoth nyaka wuon loch

ma biro rito ogendini duto, chopi.

11En jamoko,

omiyo otweyo kanje e kor mzabibu,

mana e kor mzabibu mochiek makwar!

Olwoko lepe gi divai makwar.

12Wang’e onuria ka divai makwar,

kendo lake tar ka chak.

13"Zebulun nodag e dho nam,

kama yiedhi gowoe,

kendo mbape nogi Sidon.

14"Isakar en kanyna maratego,

monindo e kind misikene.

15Noneno ni bedo gi dala

en gima ber,

kendo oneno bende

kaka pinyno ber,

omiyo noyie ting’o misigo,

modoko misumba

matiyo tich matek.

16"Dan nobed jatend joge.

Kamano nochal gi dhout Israel mamoko.

17Dan nobed ka thuol man e dier yo,

thuol man gi kwiri mager,

ma kayo ombong’ faras,

mi ng’at moidhe podho gi ka ng’eye.

18"A Ruoth Nyasaye,

arito warruok moa kuomi!

19"Gad, to jomecho nomonji,

to noriembgi, kolawogi matek.

20"Asher nobed

kachamo chiemo mamit pile.

Pinye nonyag gik mabeyo

moromo ruoth chamo.

21"Naftali to en mwanda mae thim,

manywolo nyithindo mabeyo.

22"Josef en yath

mopidh e bath thidhiya,

manyago olemo mogundho

kendo ma bedene lawore e kor ohinga.

23Jodwar nolawo Josef matek,

ka gibaye gi asere,

24to Jateko ma Nyasach Jakobo noturo atungegi,

kendo jakwath ma Lwanda mar Israel,

nochodo leche mag ogich bedegi.

25Nyasach wuoruno,

ma Nyasaye Manyalo Gik Moko Duto,

mondo okonyi, kendo oguedhi gi koth moa malo,

kendo gi nyithindo,

kod chak ma gidhodho,

26gi cham kod maua.

Gueth mag gode machon,

gi gik mabeyo duto mag gode mosiko duto,

mondo obi ni Josef,

jal mane opog gi owetene.

27"Benjamin en ondiek ma kech kayo.

Gima osenego, ochamo gokinyi.

Godhiambo, to pod ong’ingo gima osemako."

28Mago e dhoudi apar gariyo mag jio-Israel, kendo ka ne Jakobo wuon-gi
oguedhogi, nomiyo moro ka moro gueth moromo kode.

Tho mar Jakobo gi yikne

29Eka Jakobo nochiko yawuote niya, "Kaka koro achiegni tho kaluwo
kwerena, yikauru but kwerena e rogo man e puoth Efron ja-Hiti 30man
Makpela, yo wuok chieng’ mar Mamre e piny Kanaan. Rogono Ibrahim ema
nong’iewo kaachiel gi puodhono ir Efron ja-Hiti, mondo obed kar yiko
joge. 31Kanyo ema noyikie Ibrahim gi Sara chiege, kod Isaka gi Rebeka
chiege, kendo kanyo ema nayikoe Lea. 32Puodho kod rogo man e iye
nong’iew kuom jo-Hiti." 33Kane Jakobo osetieko chiko nyithinde kamano,
nodwoko tiende e kitanda mi chunye nochot koluwo kwerene.

Chakruok 50

1Josef norudhore kuom wuon, koywak kendo konyodhe. 2Eka nochiko jotichne
ma jothieth mondo owir ringre wuon mare gi yath, kik tow. Mi ne gitimo
kamano, 3kuom ndalo piero ang’wen kaka kit wiro ringre ng’ama otho
nobet. Jo-Misri noywago Israel kuom ndalo piero abiriyo.

4Kane kinde mar ywago wuon mare oserumo, Josef nowacho ni jodong Farao
niya, "Kunyalo yie koda, to nyisnauru Farao kama: 5‘Kane wuora chiegni
tho, nomiyo asingorane ni abiro yike e bur mane osekunyo e piny Kanaan.
Kuom mano yie adhi ayike, eka abiro duogo.’ " 6Farao nodwokone wach
niya, "Dhiyo, iyik wuoru kaka nomiyo isingorine." 7Kamano Josef nodhi
yiko wuon mare. Jodong Farao duto gi jodong ode, kod jodong Misri duto
nodhi kode, 8kaachiel gi joode gi owetene kod jood wuon mare. Mak mana
nyithindgi matindo kende gi jambgi ema ne giweyo e piny Goshen. 9Bende
nodhi gi geche kod joidh farese. Ne en oganda maduong’ ahinya.

10Kane gichopo kar dino cham man Atad yo wuok chieng’ mar Jordan, ne
giywago wuon-gi malich ahinya kuom ndalo abiriyo. 11Kane jo-Kanaan modak
kuno oneno kaka jogo ywak malich Atad, ne giwacho niya, "Jo-Misri ywak
malich manade!" Mano emomiyo nochak kanyo ni Abel-mizraim, (tiende ni
ywak jo-Misri.) Kanyono ni yo wuok chieng’ mar Jordan.

12Kamano yawuot Jakobo notimo gima wuon-gi nochikogi. 13Ne giting’o
ringre nyaka Kanaan mi giyike e rogo manie puodho man Makpela, yo wuok
chieng’ mar Mamre, mane Ibrahim ong’iewo kuom Efron ja-Hiti mondo obedne
kar yiko joge.

14Kane Josef oseyiko wuon, nodok Misri gi owetene kod ji duto ma nodhi
kode e liel.

Josef omiyo chuny owetene obedo gi kue

15Kane owete Josef oneno ni wuon-gi osetho, ne giwacho niya, "Dipo ka
Josef pod nigi sadha kodwa, manyalo miyo ochulnwa kuor kuom gima rach
mane watimone." 16Omiyo ne gioro ni Josef wach niya, "Kane pok wuoru
otho, nowachonwa ni mondo wanyisi kama: 17‘Asayi, we ni oweteni richogi,
kaachiel gi gima mono mane gitimoni’ Kuom mano yie iwenwa kuom tim
marach mane watimo, nikech wan jotich Nyasaye wuoru." To kane Josef
owinjo wechego, pi wang’e noton.

18Bang’e owetene nobiro ire giwegi, mi gigoyo chonggi piny e nyime, ka
gikulore nyaka e lowo. Ne giwachone niya, "Eriwa e, wan wasumbi."
19Josef to nowachonigi niya, "Kik uluor, an ok anyal kawo kar Nyasaye.
20Ne undhoga mondo utimna gima rach, to Nyasaye noloke gima ber, mondo
ores ji mang’eny, ma koro ngima mana nikech wachno. 21Omiyo kik uluor.
Abiro ritou uduto kod jouteu." Kamano e kaka nokueyo chunygi gi weche
mamit.

Tho mar Josef

22Josef nomedo dak Misri gi joodgi. Nodak kuom higni mia achiel gapar,
23moneno nyithi Efraim gi nyikwaye. Noneno bende nyithind Makir wuod
Manase, mi nokwanogi ka nyithinde.

24Achien Josef nowacho ni owetene niya, "An koro achiegni tho, to
Nyasaye biro ritou, kendo golou e pinyni, moteru e piny mane osingore ni
nomi Ibrahim gi Isaka kod Jakobo." 25Bang’ mano nomiyo yawuot Israel
okuong’ore kowachonigi niya, "Kuong’reuru ni ndalo ma Nyasaye nokonyue,
mi ua ka, to nyaka ukaw chokena udhigo." 26Josef notho ka en ja-higni
mia achiel gapar. Ne giwiro ringre gi yath mondo kik otow, mi gikete e
sanduk e piny Misri kuno.